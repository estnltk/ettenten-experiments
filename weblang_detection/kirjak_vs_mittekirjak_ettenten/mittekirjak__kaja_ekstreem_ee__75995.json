{"text": "Xdream 2008 öise Kärstna etapi lõplikud tulemused on nüüd paika saanud: ametlikus protokollis on meie Ekstreem.ee üldarvestuses 6. , segavõistkondadest 1. kohal. Mis muuhulgas tähendab võimalust startida järgmisel etapil esimesest reast :)\n\nKärstna etapp jääb ilmselt Eesti seiklusspordi ajalukku kui üks kõige rohkem vastakaid emotsioone põhjustanud võistlus. Ühtpidi hüpersuper äge rada, parasjagu vaheldust, parasjagu emotsiooni - teistpidi nördimus valesti paigutatud punktide ja rattalegendi pikkuste ning sellest tulenevate tühistamis/mittetühistamisotsuste üle.\n\nMeie tiimi jaoks oli seekord tegu kasulike otsustega. KP 11 tühistamine ehk selle aja, mis kulus KP10->KP12 minemise maha arvutamine tähendas meile tabelis tõusmist ning möödumist neist tiimidest, kes sellel etapil vähem aega kulutasid. Nojah, teistpidi võttes jälle meie leidsime punkti, mõned teised saanuks mittetühistamise korral ehk trahviminuteid - aga hetkel igal juhul olime plussis.\n\nSamamoodi olime plussis sellega, et rattaralli tulemusi ei tühistatud. Sest see etapp läks meil valesuunalise alguse kiuste üllatavalt hästi, ka valede pikkustega etappidest saime suhteliselt õnnelikult üle. Ja ka sellest, et alguse ähmis sattus minule kõige pikem rattaetapp, 17 km teiste 12-13 km vastu. Noh, tegelikkuses polnud seekord vahet, me kõik sõitsime maha võrdselt ca 30 km, aga teoreetiliselt võiks meelde jätta, et tiimiliikmetele erinevate ülesannete jagamisel võiks edaspidi ka ülesannete raskusastet vaadata. Sest õigesti klappiva raja korral sõidaks Leivo iga kell 17km kiiremini kui mina 12 km :)\n\nNing pärast valge veini juures võistlust meenutades jõudsime järeldusele, et ehkki korraldajate püüd oma vigu tunnistada ja taevalikku õiglust kehtestada on kiiduväärt, pooldaksime meie vist pigem sellist \"läti stiilis\" võistlust. Kus kõik on nagu on, vales kohas oleva punkti pärast midagi ei tühistata ning tulemusi ümber ei arvutata. Isiklikult arvan, et selline otsus poleks ka osalejate poolt rohkem kriitikat saanud kui korraldajate praegune püüd ümber jagama hakata - keegi oleks kannatada saanud nii ehk naa.\n\nSamuti pooldaksime seda, et trahv punkti läbimata jätmise pärast oleks igal juhul suurem kui punkti võtmiseks kuluv potentsiaalne aeg. Või siis tehagi võistlus pigem rogaini elementidega - punktid on erineva kaaluga, võitja aeg ja punktisumma prognoositakse kõikide punktide läbimist eeldades ning igaüks ise valib, kui palju ja milliseid punkte ta võtab. Primaarne on punktisumma, mitte finishisse jõudmise aeg. Võrdse punktisumma korral on eespool väiksema ajaga võistkond, kontrollajast hiljem finishisse jõudmist trahvitakse. See lisaks päris huvitava strateegilise elemendi.\n\nMillest mina aga üldse aru ei saa, on 15-minutiline trahv juhul, kui võistkonna liikmed märgivad punkti pikema ajavahega kui 5 minutit. Reeglina juhtub see lisaülesannete juures või vahetusalades, kus üks märgib punkti saabumise, teised lahkumise hetkel. Meie oleme nüüd kokku leppinud võtta iga punkt ära kohe, kui seda näeme, ja Leivo karjatab alati ka kontrollküsimuse \"Kas kõik punkti võtsid?\" - aga ma ei ütleks, et see hoolsus meid enda silmis kõvemaks tegijaks teeb nendest tiimidest, kes näiteks 5minuti sisse mittemahtumise tõttu trahvi saavad ja meist tahapoole jäävad...\n\nKokkuvõttes võib aga öelda, et seiklussport on äge ja aina ägedamaks aja jooksul läheb. Xdreami tasemevahe näiteks kunagise lapin Kulta või mis iganes sarjaga on mäekõrgune nii korralduse, raja keerukuse, raskusatme, võistlejate füüsilise ettevalmistuse, varustuse taseme kui mille iganes osas. Küllap sellepärast ongi Eestis rahvaarvuga võrreldes nii ebaproportsionaalselt palju seiklussportlasi :)\n\nJa ehkki vist igal etapil tahab pea iga tiim vähemalt korra rajameistrile ja korraldajatele peksa anda, tahab enamik neile pärast ka aitäh ja kiidusõnu öelda. Aga me oleme ju nii eestlaslikud tagasihoidlikud, et igaks juhuks pigem ikka ei ütle.", "meta": {"texttype": "blog", "url": "http://kaja.ekstreem.ee/post/2008/07/10/Xdreami-Karstna-etapi-jarelmotted.aspx", "langdiff": "0.21", "length": "1k-10k", "id": "75995", "crawl_date": "2013-01-11", "web_domain": "kaja.ekstreem.ee", "canonical_language": "no"}, "layers": [{"spans": [[{"heading": "0", "start": 0, "end": 239}], [{"heading": "0", "start": 241, "end": 568}], [{"heading": "0", "start": 570, "end": 961}], [{"heading": "0", "start": 963, "end": 1578}], [{"heading": "0", "start": 1580, "end": 2096}], [{"heading": "0", "start": 2098, "end": 2677}], [{"heading": "0", "start": 2679, "end": 3260}], [{"heading": "0", "start": 3262, "end": 3661}], [{"heading": "0", "start": 3663, "end": 3907}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}