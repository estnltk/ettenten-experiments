{"text": "Koolituse miinimumprogramm\n\nKoolituse miinimumprogramm võiks minu arvates koosneda erinevatest osadest: sisseelamiskoolitusest, mõnest pädevuskursusest, seadusest tulenevatest koolitustest ning aeg-ajalt ehk ka arenguvestlustest väljakooruvast arvutikoolitusest. Selline miinimum on täiesti piisav, et audiitorilt linnuke kirja saada. Samas on see väga tehniline, nö vältimatu ja puhtalt administratiivse loomuga tegevus, mille mõju ettevõtte toimimisele ja lõpptulemusele on… täiesti olemas, kuid jääb natuke kesiseks.\n\nEsmatasandi juhtide koolitus\n\nMõningad aastad tagasi sai organiseeritud suur koolitus esmatasandi juhtidele ning nende potentsiaalsetele asendajatele. Suuremahuline värk – hõlmas peaaegu 20% ettevõtte inimesi, paarile kuule jagatuna kestis 21 koolituspäeva. Rääkisime kvaliteedijuhtimisest, LEAN printsiipidest, rolliootustest, psühholoogiast, tarneahela juhtimisest ja jumal teab millest veel.\n\nRahvas oli elevil. Rahvas õppis uusi asju. Rahvas tundis ennast enesekindlamalt. Oli koolitajatega väga rahul. Käitumise muutumine ja tulemuslikkuse kasv aga... ...\n\nInimesed olid muut(u)miseks väga valmis - kuid otsest ja kiiret tulemuslikkuse kasvu ei toimunud. Lihtsalt ei oldud kindlad, mida siis täpsemalt tegema peaks. Tänaseks on koolitusest palju aega möödas ning ma võin julgelt väita, et enam kui 90% saadud teadmistest pole kunagi töökoja „põrandal“ rakendamist näinud.\n\nKoolituse kasutegur\n\nKoolituse kasutegurit ei saa niisiis hinnata vahetult peale koolitust mingi küsitluslehega. Saad teada, kas esineja oli OK, kas oli huvitav. See pole täiesti kasutu info, kuid organisatsiooni pikaajalise toime parendamise mõttes siiski väga piiratud infohulk.\n\nLoeb see, kui inimesed muudavad oma töökeskkonnas midagi. Loeb, et see, mis muudeti, ka reaalselt midagi paremaks muudab.\n\nNiipalju, kui ma ka olen otsinud – organisatsioonispetsiifilist koolitust sa turult ei leia. Ei aita sind avalik koolitus, ei aita siinkohal ka ekstra sinu jaoks tehtud sisekoolitusprogramm. Keegi ei õpeta sulle, kuidas just sinu toodet paremini toota või sinu teenust osutada. Üldised printsiibid – jah, kuid nende tõlkimine tegudeks ja tulemusteks kipub vähe visamalt minema. Selleks, et midagi tõsiselt hästi teha, peab protsesse märksa detailsemalt teadma, kui väliskoolitaja seda reeglina teha saab. Sageli pole neil selleks võimalustki - juurteni jõudmiseks kulub suur hulk aega ja ressursse. Ise protsesse lahates jõuad sa oluliselt sügavama arusaamiseni, mis sinu juures tegelikult sünnib.\n\nÕpi ise\n\nMinu arvates efektiivseim moodus organisatsioonina õppida ja areneda on meeskondlik probleemilahendus. Kas sa nimetad seda kaizeniks või millekski muuks, vahet ei ole.\n\nVõtke reaalne probleem. Pange meeskond kokku. Kui vaja mõnda meetodit või kontseptsiooni õpetada, siis tee seda käigult ja võimalikult lühidalt. Kui sa meetodeid ei tunne, siis otsi ise või lase mõnel nutikamal tegelasel sellega tegeleda. Tehke ajurünnakuid probleemi põhjuste ning võimalike lahenduste kohta. Minge ja vaadake oma silmaga, kuidas asjad töötavad. Tehke eksperimente. Otsige seoseid. Jagage saadud teadmisi.\n\nÄra ole arengupidur\n\nJuhtkond, kes ei viitsi mässata probleemide lahendamisega, on tihtipeale oma organisatsiooni suurim pudelikael. Alahinnates meeskondlikku probleemide lahendamise kiirust ning ülehinnates oma võimekust asjadest adekvaatselt aru saada, jätad sa kogu potentsiaali kasutamata.\n\nSelle potentsiaali saad ära kasutada - pannes oma meeskonna õppima. See ei tähenda aga üksnes ja alati koolitust.", "meta": {"texttype": "unknown", "url": "http://eaq.ee/artiklid/koolitus-ja-arendamine", "langdiff": "0.28", "length": "1k-10k", "id": "530463", "crawl_date": "2013-01-10", "web_domain": "eaq.ee", "canonical_language": "yes"}, "layers": [{"spans": [[{"heading": "0", "start": 0, "end": 26}], [{"heading": "0", "start": 28, "end": 519}], [{"heading": "0", "start": 521, "end": 549}], [{"heading": "0", "start": 551, "end": 915}], [{"heading": "0", "start": 917, "end": 1081}], [{"heading": "0", "start": 1083, "end": 1397}], [{"heading": "0", "start": 1399, "end": 1418}], [{"heading": "0", "start": 1420, "end": 1679}], [{"heading": "0", "start": 1681, "end": 1802}], [{"heading": "0", "start": 1804, "end": 2501}], [{"heading": "0", "start": 2503, "end": 2510}], [{"heading": "0", "start": 2512, "end": 2679}], [{"heading": "0", "start": 2681, "end": 3103}], [{"heading": "0", "start": 3105, "end": 3124}], [{"heading": "0", "start": 3126, "end": 3398}], [{"heading": "0", "start": 3400, "end": 3513}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}