{"text": "Justiitsminister Rein Lang Tallinna vangla ehitamisest valitsuse pressikonverentsil\n\nJa ära tahaks õiendada tänases Eesti Ekspressis ilmunud sellise, minu arvates üsna tendentsliku loo Tallinna vangla ehitamise ümber. Mitte Justiitsministeerium ei vaidle transiidiettevõttega Vopak, vaid transiidiettevõte Vopak vaidleb Eesti riigiga. Meie käitume vastavalt kogukonna ehk Maardu linna poolt kehtestatud detailplaneeringule, mida see sama Vopaki eelkäija, kes tollal kandis nimetust E.O.S. – mehed on täpselt samad, kes seal ametis on –, ei vaidlustanud, kuigi neil olid selleks kõik võimalused olemas, nad seda ei teinud, ei vaielnud vastu. Oli kokkulepe, et ei sega meie neid ega nemad meid.\n\nJa meie jaoks oli väga mürgine üllatus see, et nad vaidlustasid kohtus välja antud ehitusloa. Vanglaid ehitab mitte Justiitsministeerium, aga Riigi Kinnisvara Aktsiaselts, nii et kõigi detailidega, mismoodi need vaidlused on seal arenenud, ma soovitan pöörduda Riigi Kinnisvara Aktsiaseltsi poole. Aga selline lihtsustatud maailmapilt, nagu siin mõningatel on, et kui üks transiidiettevõte, mis on küll Hollandis registreeritud, aga mille omanikeringi vähemalt Economisti andmetel kuulub ka väga mõjukaid Vene poliitikuid, et kui see lihtsalt ütleb Eesti riigile, et te kobige selle koha pealt minema, et meil on siin omad huvid, et siis Eesti riik koheselt niimoodi peaks käituma, siis selline arusaam on minu meelest äärmiselt kummaline. Kindlasti ei saa Eesti riik kohe saba jalge vahele võtta, kui keegi transiidiettevõtja tuleb ja oma jalad laua peale paneb ja ütleb, et meil on nüüd natukene teistsugune nägemus võrreldes sellega, mis meil kuu aega tagasi oli.", "meta": {"texttype": "government", "url": "http://valitsus.ee/et/uudised/videod/watch/1182/1182,1172,1132,1122,1112,1072,1062,1052,1042", "langdiff": "0.33", "length": "1k-10k", "id": "82999", "crawl_date": "2013-01-12", "web_domain": "valitsus.ee", "canonical_language": "yes"}, "layers": [{"spans": [[{"heading": "1", "start": 0, "end": 83}], [{"heading": "0", "start": 85, "end": 692}], [{"heading": "0", "start": 694, "end": 1660}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}