{"text": "Loomaarst\n\nKüsimus: Kassi väljaheide on halli värvi ja vedel, milles võib probleem olla? 23.10.2012\n\nMinu kassil (emane, steriliseeritud, umbes 4-aastane) oli paar kuud tagasi pikemat aega kõht lahti, käisime ka arsti juures ning saime rohtu - hall pulber, mida tuli toidu sisse segada. Arst ütles, et kassil on soolepõletik. Kuna asi paremaks ei läinud, läksime teise loomaarsti juurde ning meile määrati rohud ja ravitoit (Royal Canin). Tundus, et kassil sai lõpuks kõik korda, kuid viimastel päevadel on tal jälle kõht lahti ning täna avastasin, et kassi väljaheide on halli värvi, meenutab savi ja on vedel. Milles võib probleem olla?\n\nKass sööb mul Gourmet kassikonservi ning kvaliteet krõbinaid, aeg-ajalt annan talle ka veisehakkliha.\n\nTere, Kas ussirohud on regulaarselt antud? Vaktsineeritud? Kas loom käib ka õues ja võib süüa midagi, millest Teie ei tea? Kui kaua vahepeal kõht korras oli? Kuna kõhulahtisus on organismile väga kurnav ja häiritud on ka toitainete ja vedeliku omastamine, soovitan teha põhjuse leidmiseks vereproovi, mis annab meie otsingutele selgema suuna. Välistada ei saa ka paelussi või mõnda ainurakset parasiiti.", "meta": {"texttype": "informative", "url": "http://www.vastused.ee/loe/lemmikloomad/loomaarst/4931/kassi-valjaheide-halli-varvi.html", "langdiff": "0.40", "length": "1k-10k", "id": "60129", "crawl_date": "2013-01-11", "web_domain": "www.vastused.ee", "canonical_language": "yes"}, "layers": [{"spans": [[{"heading": "1", "start": 0, "end": 9}], [{"heading": "1", "start": 11, "end": 99}], [{"heading": "0", "start": 101, "end": 638}], [{"heading": "0", "start": 640, "end": 741}], [{"heading": "0", "start": 743, "end": 1146}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}