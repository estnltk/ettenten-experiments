{"text": "Keel sõlmes?\n\nKriku kirjutab: \"Käesolevat tillukest arvamuslugu kirjutama ajendas mind kellegi kommentaar (algses postituses sisaldunud viide eemaldatud - toim) , mida minu meelest iseloomustab nii a) ülbus kui b) piiratus.\n\nNimelt on tõsiasi nii see, et haruharva kohtab \"Minutis\" keeleliselt viisakaid arvamuseavaldusi, kui ka see, et keelelistele ebakohtadele tähelepanu juhtimist peavad mõned inimesed tüütuks ja tobedaks. Nii et teemapüstitus peaks olema õigustatud.\n\nAga vaatame lähemalt, mida kirjutab meie sõber...\"\n\nSeda enam...igatsugu kirjaviggade kallal (eelmine oli siiski sihilik) norimise võiks lõpetada. Eesti keel on küll püha ja puutumatu aga nõuda kõigilt oma arvamuse avaldamiseks kirjavigadeta kirjutamist on tegelikult isikliku arvamuse avaldamise piiramine ja seega põhiseaduse vastane ;).\n\nÜlaltoodud lõigus ilmnevad kenasti nii ülbus kui piiratus, mida ülalpool mainisn. Jutu mõte on selge: \"Ärge, kurat, mölisege, kirjutan, nagu tahan!\" Keel on aga siiski eelkõige kommunikatsioonivahend inimestevaheliseks suhtluseks ja keele eesmärk on, et inimesed üksteisest võimalikult kergesti ja segadusteta aru saaksid. Seega, kui kirjutatakse vigaselt, ei peeta kinni lauseehitust ja kirjavahemärke puudutavatest reeglitest, saavad lugejad ka halvemini aru. Garanteeritud. Paremal juhul (nagu tsiteeritud lõigus esinev \"kirjaviggade\") on lohakuse tagajärjeks lihtsalt käibeviisakuse vastu eksimine, nagu kõnelemise ajal poole sõna pealt röhatamine vms. On tore, kui igaühel on oma arvamus, kuid siiski on oluline ka see, et seda üliväärtuslikku arvamust osataks (võetaks vaevaks) nii väljendada, et selle vorm ei saaks takistuseks sisu hindamisel. Turu juurest parmu, kes kõigepealt röhatab, siis vestluskaaslasele sibulat ja odekolonni näkku hingab ja siis justkui tahaks rääkima hakata, ei kavatse ma kuulama hakata hoolimata asjaolust, et teoreetiliselt võiks temagi välja tulla mõne maailmatunnetust oluliselt avardava ideega. Samuti tuleb suhtuda ka 6. klassis õpitud reegleid eiravatesse kirjutistesse.\n\n\"Minutis\" on korduvalt arutatud selle üle, misasi see \"Minut\" siis ikkagi on - see tähendab, kas midagi ajakirjanduse poole või mitte? Kui \"Minut\" tahab kuidagigi ajakirjanduse nimetuse alla mahtuda, peaks selle autorid ka keelele rohkem tähelepanu pöörama. Olgugi, et ka eesti ajakirjanduses tehakse pidevalt elementaarseid keelelisi vigu, on keskmine \"Minuti\" lugu ometi hullem, kui keskmine \"Eesti Päevalehe\" või \"Postimehe\" nupp. Kui tahetakse lihtsalt freak portal olla, on muidugi iseasi.\n\nAga andkem sõna jälle kodanik X-le.\n\nSeda enam et 1) paljud vead tulevad sisse klaveril liiga kiirelt trükkimisest\n\nSellega sarnaselt võiks lauakommetega pahuksis isik näiteks väita, et tema poolt kostvad häälitsused tulenevad lihtsalt liiga kiirelt söömisest ja kuna ta on hõivatud ja dünaamiline isiksus, tuleks tema kallal norimine lõpetada. Nii kiire teil ju nüüd ka ei ole, lugupeetud autorid, pealegi on \"Minutis\" korra eelvaate ( Preview Story ) kasutamine lausa kohustuslik. Milleks see nupp sinna all pandud on, mis te arvate, mh, ah?\n\n2) halvast või odavast (soome keeles halvas st odavast) klaverist. (siinkohal paneks kasti nii mõnedki klaverivalmistajad kelle toodang lubab trükkida kiirusegs 2 märki sekundis või aeglasemalt. paar sellist vedeleb kapi otsas, ilmselt annetan kuhugi, näiteks Nigeeriasse või Iraaki kui USA veel abim palub)\n\nEsiteks ei saa mina aru, kuidas kehv klaver takistab õigesti kirjutamast (mõjub kirjutaja ajudele?), aga isegi kui takistab, ei huvita see lugejana mind absoluutselt. Normaalne klaver maksab niivõrd vähe, et selline argument on naeruväärne.\n\n3) eesti keele koma reeglitest mis kuuldavasti olevat vabamaks lastud...pole siiski laste emakeele õpikusse viicinud syveneda.\n\nEsiteks kirjutatakse \"komareegel\" kokku. Teiseks, ka komad on olemas selleks, et teksti kergemini jälgitavamaks ja arusaadavamaks muuta. Nood reeglid pole kunagi nii keerulised olnud, et ka keskmisest nõrgema IQ näitajaga isik ei suudaks neid omandada, saati siis veel insener. Soovitan soojalt laste õpik üle lugeda. Reegel pole süüdi, kui lihtsalt ei viitsita proovidagi normaalselt kirjutada.\n\nNagu korra juba küsisin: milleks on see Preview Story nupp? Ilu pärast?? Asi pole selles, et teksti ülelugemine nii kohutavalt aega võtaks, vaid lihtsalt selles, et kirjutaja on lohakas ja lihtsalt ei viitsi seda teha, näidates niimoodi üles ka oma lugupidamatust lugejate vastu. Kui ikka tõesti tahetakse midagi olulist öelda, leitakse ka see 5 minutit aega, et oma tekst kriitiliselt üle vaadata.\n\nKokkuvõtteks, on muidugi selge, et tegijail juhtub nii mõndagi, igaühel meist mõnikord lipsab mõni viga sisse, aga kui hakatakse seda põhikooli õpilase tasemel argumentatsiooniga õigustama ning keeldutakse probleemi nägemast, on asi juba kurjast. Püüd ennast korrektselt väljendada on elementaarse viisakuse koostisosa. Keelelistele ebakohtadele tähelepanu juhtivate kommentaaride -1 peale modereerimisega justkui õigustataks seda, et kirjatüki autor võtab endale õiguse lugeja poole pöörduda, nagu vähegi heaks arvab ja seetõttu tuleks selline modereerimine lõpetada.", "meta": {"texttype": "forum", "url": "http://www.minut.ee/article.pl?sid=04/01/19/0943234", "langdiff": "0.20", "length": "10k-100k", "id": "353779", "crawl_date": "2013-01-13", "web_domain": "www.minut.ee", "canonical_language": "no"}, "layers": [{"spans": [[{"heading": "1", "start": 0, "end": 12}], [{"heading": "0", "start": 14, "end": 223}], [{"heading": "0", "start": 225, "end": 471}], [{"heading": "0", "start": 473, "end": 523}], [{"heading": "0", "start": 525, "end": 812}], [{"heading": "0", "start": 814, "end": 2026}], [{"heading": "0", "start": 2028, "end": 2522}], [{"heading": "0", "start": 2524, "end": 2559}], [{"heading": "0", "start": 2561, "end": 2638}], [{"heading": "0", "start": 2640, "end": 3067}], [{"heading": "0", "start": 3069, "end": 3376}], [{"heading": "0", "start": 3378, "end": 3618}], [{"heading": "0", "start": 3620, "end": 3746}], [{"heading": "0", "start": 3748, "end": 4143}], [{"heading": "0", "start": 4145, "end": 4543}], [{"heading": "0", "start": 4545, "end": 5113}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}