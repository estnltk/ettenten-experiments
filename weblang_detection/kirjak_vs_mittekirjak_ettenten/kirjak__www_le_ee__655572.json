{"text": "Vormsilased on eelmisest neljapäevast mandrist ära lõigatud, sest jääolude tõttu ei sõida parvlaev; samast ajast on suletud ka jäätee.\n\nParvlaev Reet tegi viimase sõidu läinud teisipäeval. Veetõusu ja tugeva tuule tõttu täitus laevatee rüsijääkuhjatistega, mille paksus on Kihnu Veeteede laevastiku kapteni Jaanus Jürivete sõnul üle meetri. Nendest ei õnnestunud laeval korduvatele katsetele vaatamata läbi murda.\n\nLaevatee lahtilükkamiseks on vaja jäälõhkujat ja üks võimalus oleks kasutada Veeteede Ameti A1 jääklassiga laeva. Maavalitsuse peaspetsialist Mati Kallemets ütles, et Kihnu Veeteed on Veeteede Ametilt jäälõhkuja tellinud, see peaks lähipäevil ka siia jõudma.\n\nVormsi vallavanema Urmas Pau sõnul on olud ametliku ühenduseta jäänud saarel kontrolli all. Julgemad peavad mandriga ühendust üle jää ja nii pole saarel seni toidupuudust tekkinud.\n\nJäätee sulgemise ja märgistuse ülesvõtmine pahandas üht toimetusse helistanud Vormsi pensionäri: „Lapsed ei saa kooli, mina ja mu naine arsti juurde,” rääkis mees. „Mina veel saaksin, aga miks peaksin riskima, kui märgistust ei ole?”\n\nHelistaja sõnul on jäätee sõidetav ja asjata võeti märgistus maha. „Oleks võinud tee valve all hoida, läheks soome kelgugagi üle.”\n\nMehe sõnul proovis ta pühapäeval jäässe auku saagida. „Saeleht on 33 sentimeetrit, ei saanud jääl põhja kätte,” kirjeldas ta ja lisas: „Jäätee oleks käinud veel aprillini välja.”\n\n„Kaks halba asja on kokku sattunud,” ütles regionaalse maanteeameti peaspetsialist Urmas Robam. „Ega me seda [jäätee sulgemist] kellegi kiusamiseks teinud, puhtalt ohutuse pärast.”\n\nTema sõnul ei vastanud tee jäätee nõudeile: esmapilgul võib jää paista tugev, aga tegelikult on kevadpäikese käes pehmeks muutunud. Jääle tekkisid roopad ja vesi tuli peale.\n\nRobam lükkas ümber kahtlused, nagu oleks tee suletud hooldusraha lõppemise tõttu. Ta lisas, et märgistus korjati jäält ära, et see jääga koos minema ei läheks.\n\nVallavanem ei osanud eile ennustada, kui kauaks saar ühenduseta jääb. Tema sõnul kohtuvad täna saare, maavalitsuse ja Kihnu Veeteede esindajad. Pau sõnul saaks häda korral abi kopterist, kuid Kihnu Veeteed on pakkunud hõljuki võimalust.\n\nPahane helistaja Vormsist küsis: „Kas maavalitsus ei saaks siis praamifirmale leppetrahvi teha, et nad ei täida oma kohustust?”\n\nMati Kallemets ütles, et sanktsioone pole maavalitsuse ja Kihnu Veeteede vahelises lepingus ette nähtud ja ega looduse vastu saa. „Ega me saa jääd ja tuult teistpidi keerata,” ütles ta.", "meta": {"texttype": "periodicals", "url": "http://www.le.ee/vana/?a=uudised&b=8215", "langdiff": "0.23", "length": "1k-10k", "id": "655572", "crawl_date": "2013-01-12", "web_domain": "www.le.ee", "canonical_language": "yes"}, "layers": [{"spans": [[{"heading": "0", "start": 0, "end": 134}], [{"heading": "0", "start": 136, "end": 413}], [{"heading": "0", "start": 415, "end": 673}], [{"heading": "0", "start": 675, "end": 855}], [{"heading": "0", "start": 857, "end": 1090}], [{"heading": "0", "start": 1092, "end": 1222}], [{"heading": "0", "start": 1224, "end": 1402}], [{"heading": "0", "start": 1404, "end": 1584}], [{"heading": "0", "start": 1586, "end": 1759}], [{"heading": "0", "start": 1761, "end": 1920}], [{"heading": "0", "start": 1922, "end": 2158}], [{"heading": "0", "start": 2160, "end": 2287}], [{"heading": "0", "start": 2289, "end": 2474}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}