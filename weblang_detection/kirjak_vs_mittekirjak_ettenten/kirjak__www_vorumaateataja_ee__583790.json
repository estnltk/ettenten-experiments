{"text": "KÜSIMUS–VASTUS • Seekordse küsimuse osas saime inspiratsiooni Vabariigi Presidendilt Toomas-Hendrik Ilveselt, kes kutsus Facebook’is inimesi üles nimetama põhjusi, miks on Eestis hea elada. Küsisime ka meie riigikogulastelt, mida nemad Eestis elamisest arvavad ja mis selle elu siin iseäranis mõnusaks teeb.\n\nKüsimus: Miks on teie arvates Eestis hea elada? Palun tooge välja vähemalt viis põhjust, miks Eestis elada tasub ja millised eelised on Eestil teiste Euroopa Liidu riikide ees. Kui olete arvamusel, et Eestis ei ole hea elada, siis palun tooge välja viis põhjust, miks Eestis ei ole hea elada. Põhjendage oma vastust mõlemal puhul.\n\nValdo Randpere (Reformierakond) : Eestis on hea elada, sest siin elavad toredad inimesed. Ja siin on lastel hea üles kasvada. Siin on hea ettevõtluskeskkond. Siin on õiglane ja lihtne maksusüsteem. Eesti on väike ja dünaamiline, siin saab asju muuta, kui midagi on valesti.\n\nMeelis Mälberg (Reformierakond) : Minu jaoks pole vastamine raske. Loomulikult on Eesti parim paik elamiseks! Siin on minu kodu, pere, vanemad ja sõbrad. Eestimaa kagunurgas on minu esivanemad teadaolevalt elanud üle 400 aasta. Siin olen ma sündinud, kasvanud ja Eestimaa mullas tahan kunagi ka puhata.\n\nOlen maailmas päris palju ringi reisinud. Erinevaid paiku külastada on küll väga põnev, aga alati tahaks pärast mõningast eemalviibimist koju tagasi tulla. Eriti tugevalt tundsin koduigatsust Valgevenes Nõukogude armeeteenistuses viibides.\n\nSoovin kõigile ilusat vabariigi aastapäeva!\n\nHeimar Lenk (Keskerakond) : Muidugi on Eestis hea elada, sest see on meie kodumaa, siin me sündisime, meil on suhteliselt puhas loodus ja jaaniööl õitseb sõnajalg. Kuid ma ei saa presidendiga nõus olla, kui ta hüüab välja ainult need viis punkti, mis kinnitavad, et Eestis on hea elada, sest siin paistab päike, kuid jätab nimetamata siin elamise miinused. Toon need välja: 1. Eestlased teevad palju tööd, kuid neile makstakse üht nigelamat palka Euroopa Liidus. 2. Meil on madalaim alampalk. Kui Kreekas on alampalk 750 eurot, siis Eestis vaid 278 eurot. 3. Eestis on Euroopa Liidu ühed väiksemad pensionid. Meie pension (ligikaudu 300 eurot) tähendab Euroopas vaesuses virelemist. Ja kui neid pensione nüüd aprillis ka nelja protsendi võrra tõstetakse, jäävad nad ikkagi viletsamaks kui mujal. 4. Meie toidu- ja tööstuskaubad on Euroopa ühed kallimad, kuid meie sissetulekud ühed väiksemad. 5. Tervishoiu- ja sotsiaalkulutustele eraldab Eesti märksa vähem raha, kui eraldatakse Euroopas keskmiselt.\n\nEelnimetatud punktid annavad tunnistust, et Eesti valitsus ei hooli oma inimestest vajalikul määral. Seda peaks märkama ka president. On ebaaus rääkida vaid ilusast loodusest ning unustada seejuures toakütte- ja autobensiini ülikallid hinnad.\n\nRein Randver (SDE) : 1. Eesti on meie esiisade maa, minu isamaa, ma armastan oma maad. Me kuulume Euroopa Liitu ja veel paljudesse rahvusvahelistesse organisatsioonidesse. Maailm on meile avatud, mis on hea. Aga see annab ka meile võimaluse lahkuda ajutiselt või alaliselt oma kodumaalt. Eks rahvaloenduse järel saame sellele kinnituse. Euroopa Liitu kuulumine on ära võtnud teatud osa meie rahvusriigi iseseisvusest ja mitmed märgid näitavad, et see protsess süveneb. 2. Ettevõtluseks on küllaltki soodsad tingimused ja tegutseb ka mitmeid suur- ning hulk väikefirmasid. Kahjuks ei ole paljud neist puhtalt omamaiseid, firmad on välismaalastele maha müüdud sõna otseses mõttes. Eriti kahju on sellest, et peaaegu kogu pangandus on välispankade käes ja pangakasumid lähevad riigist välja. 3. Põllud on uuesti üles haritud ja lautades kasvavad loomad. Põllumajanduslik tootmine on efektiivne ja koondunud suurtesse üksustesse. Kasutatakse tänapäevaseid võimsaid masinaid ja uudseid tehnoloogiaid, mis vähendab tööjõukulu, aga tähendab ka seda, et inimesed maal jäävad töötuteks. Paljud võtavad ette linnatee. Vallad ja sealsed elanikud pingutavad oma võimaluste piires, et külades elujõud ei raugeks. 4. Tallinna–Tartu maantee remondil on saavutatud häid tulemusi ja küllaltki suur osa riigi maanteedest on heas korras, aga hoopis ära kipuvad ununema külavaheteed. Meil on niisuguseid külasid, kuhu ei sõida liinibuss sellepärast, et teeolud on niivõrd halvad. Lahkhelisid tekib erateede hooldamisel ja kasutamisel. 5. Saab teha rikkurite edetabeleid ja on neid, kes ei vaata kaupluses hinnasilte, vaid arvestavad ainult oma soovidega. Teisalt valitseb karjuv viletsus vaesema rahva hulgas. Tööpuudus on liiga suur, riigi kulutused sotsiaalsfääri on praeguseni lubamatult väikesed.\n\nInara Luigas (Keskerakond) : Eesti on unikaalne riik, sest vaid Eestis on ainulaadne, erakordne, kaunis Setumaa. Tore, et on riigikeel ‒ eesti keel ‒ ja hulk murrakuid. Eesti riigis peaks olema hea elada, sest riik omab väga võimast naabrit, kellega hea läbisaamise korral on võimalik arendada majandussuhteid, edendada eksporti, luua riigis töökohti jne. Seega on meil väga tugev majanduslik potentsiaal, mida paljudel Euroopa riikidel pole. Teine küsimus on juba selles, kui oskuslikult me seda oleme kasutanud.\n\nMeil on neli teineteisest eristuvat aastaaega, mille nautimiseks antakse meile kuid. Hea, et on tugev Keskerakond, kes seisab jätkuvalt toimetulekuraskustes inimeste eest! Eestis pole hea elada, sest ametisolev valitsus on laisk ja saamatu kodanike sotsiaalse olukorra parandamisel. Valitsus on muutunud ülbeks ja üleolevaks. Riigis tekib üha rohkem kodanikke, kes avalikult valitsust umbusaldavad. Meil on palju õppida Soomest, kelle kodanikud on riigile väga lojaalsed ning kus valitsus ja parlament ka tegelikult teenivad oma riiki ning kodanikke.\n\nHalb on Eestis elada, sest oleme käitunud maksumaksja rahaga pillavalt, toetades teisi Euroopa riike miljonite eurodega, samas seades ohtu meie riigi tulevikuarengud. Halb on siin ka seepärast elada, et oleme võltsid. Tahame maailmale näida edukad, kuid elatustasemelt oleme ühed mahajääjate seast.\n\nUrmas Klaas (Reformierakond) : 1. Eestiga seob mind väga tugev kodutunne, sest siin on mu kodu, Eesti on mu kodumaa ja siin elavad minu inimesed. Nii lihtsalt see kõlabki. See tunne väljendub väga tugevas emotsionaalses seoses, mis on ilmselt emapiimaga endasse imetud. Mitte üheski maailma paigas ei tunne ma end nii hästi kui Eestimaal. Selle kodutundega on seotud ka vastutus kodumaa hea käekäigu eest, mida ma tajun ning mis on olnud ja on minu liikumapanevaks jõuks nii ajakirjaniku, maavanema kui ka nüüd Riigikogu töös. Mulle meeldivad meie eesti inimesed. 2. Eesti on võimalusterohke maa ning siin on võimalik oma unistusi ja tahtmisi paremini ellu viia, kui nii mõneski teises Euroopa Liidu riigis. Meie riigis on kindlasti vähem bürokraatiat kui näiteks Saksamaal, mida ma hästi tunnen. Meie maksukeskkond on lihtsam ja õiglasem kui päris mitmes teises Euroopa Liidu riigis. Eesti on dünaamiline ja uuendustele avatud võimalusterohke maa. 3. Eestis ja eriti Kagu-Eestis on turvaline elada. Meil ei ole suurlinnu oma kuritegevuse ja paljude teiste pahedega. Enam-vähem tunneme kõiki, kes meie läheduses elavad. Kõik see loob mõnusa turvatunde. 4. Väga tähtsal kohal on minu jaoks Eestimaa puhas ja ilus loodus. See on väga suur väärtus. Kui mõtleme laiemalt, et maailmas on suur puudus toidust ja just puhtast toidust, et maailmas on suur puudus veest ja just joogiveest, et inimesi ründavad kõikvõimalikud allergiad – siis saame aru, et meie väärtuslik elukeskkond läheb üha rohkem hinda. 5. Eesti inimesed on erilised. Vahel hoiame omaette, kuid kui keegi vajab abi või kui on vaja end kokku võtta, siis saame kõigega hakkama. Meid on kõigest üks miljon, aga me oleme hakkama saanud oma riigiga.\n\nHead vabariigi aastapäeva kõigile!\n\nTarmo Tamm (Keskerakond) : Eestis on selle pärast hea elada, et see maa on meie sünni- ja kodumaa. Siin elamise eelis on see, et meil on neli ilusat aastaaega ja suuri loodusõnnetusi meil õnneks ei ole. See on maa, kus saab vabalt rääkida eesti keeles, samas oleme ka kultuuri ja looduse osas hästi rikkad. Kuigi meil on ka väga palju probleeme, siis ikkagi paremat kohta elamiseks ei ole kui Eestimaa.\n\nHead vabariigi aastapäeva!\n\nEster Tuiksoo (Keskerakond) : Territoriaal-se väiksuse tõttu on võimalik hommikul varakult kodust välja sõites ühe päevaga jõuda ükskõik millisesse Eesti kohta ja sealt ka õhtuks koju tagasi jõuda.\n\nInimeste anonüümsus on väike, reeglina tuntakse paljusid oma kodupiirkonna/riigi inimesi. Sellel on muidugi suhtlusosapooltele nii meeldivad kui ka vähemmeeldivad omadused … (Mõnikord on tuntus meie inimestele väsitav.)\n\nEesti on looduslikult maailma kõige ilusam maa oma rahvuslike traditsioonide, eesti toidu ja vahelduvate aastaaegadega. (See on sügavalt minu isiklik seisukoht.) Siin elavad ja on elanud mulle kallid ning lähedased inimesed ja siin asuvad minule ka emotsionaalselt olulised paigad. (Loodan väga, et see on ka teistele eestimaalastele omane.)\n\nIlmselt juba kordan ennast, aga Eestis puudub regionaalpoliitika, puuduvad inimväärse töötasuga töökohad. Inimesed on sunnitud töötama välismaal või kodust kaugel. Mis kasu on emapalgast, kui suur osa lapsi elab vaesuses? See tuleb sellest, et riik on lihvitud nii õhukeseks ja mõeldakse ainult arvude, rahanumbrite keeles, unustades sotsiaalse ja emotsionaalse tasandi.\n\nHead saabuvat vabariigi aastapäeva Võrumaa Teataja lugejatele ja toimetusele!\n\nÜlo Tulik (IRL) : Mina arvan, et Eestis on hea elada. Hea on siin elada, sest Eesti on iseseisev riik, kus kõneldakse eesti keelt, kus on oma kultuur, traditsioonid ja meelelaad. Meil on säilinud rahvustunne. Eestlane on uhke oma riigi üle ja on valmis igas maailmanurgas oma kodumaad tutvustama. Eesti suur eelis Lääne-Euroopa ees on kindlasti tasemel e-teenused. Inimestel on võimalik väga palju igapäevatoimetusi ära teha ilma järjekordades seismata – oma kodus. Samuti plussina tooksin välja meie maksusüsteemi, mis soosib ettevõtlust. Meie omavalitsused pakuvad huviharidustoetust, meil on olemas lasteaiad ning meil on võimalik saada tasemel kõrgharidust ja alates 1. septembrist 2013 suisa tasuta. Noortel on palju võimalusi väljakutseteks, et meie noort riiki edasi viia. Muidugi ei saa mainimata jätta Eesti kaunist loodust ja maitsvat rahvuskööki.\n\nKülastasin hiljuti Moldaaviat ja Gruusiat ning eriti pärast tagasisaabumist tundsin, et meie riigil on ikka päris hästi läinud, sest ainult 20 aastat tagasi olime üsnagi samal tasemel.\n\nKüsitlus", "meta": {"texttype": "periodicals", "url": "http://www.vorumaateataja.ee/index.php/ee/arhiiv/63-viimased-uudised/2125-riigikogulane-vastab-miks-on-eestis-hea-elada", "langdiff": "0.15", "length": "10k-100k", "id": "583790", "crawl_date": "2013-01-14", "web_domain": "www.vorumaateataja.ee", "canonical_language": "yes"}, "layers": [{"spans": [[{"heading": "0", "start": 0, "end": 307}], [{"heading": "0", "start": 309, "end": 639}], [{"heading": "0", "start": 641, "end": 914}], [{"heading": "0", "start": 916, "end": 1218}], [{"heading": "0", "start": 1220, "end": 1459}], [{"heading": "0", "start": 1461, "end": 1504}], [{"heading": "0", "start": 1506, "end": 2506}], [{"heading": "0", "start": 2508, "end": 2750}], [{"heading": "0", "start": 2752, "end": 4532}], [{"heading": "0", "start": 4534, "end": 5047}], [{"heading": "0", "start": 5049, "end": 5599}], [{"heading": "0", "start": 5601, "end": 5899}], [{"heading": "0", "start": 5901, "end": 7607}], [{"heading": "0", "start": 7609, "end": 7643}], [{"heading": "0", "start": 7645, "end": 8047}], [{"heading": "0", "start": 8049, "end": 8075}], [{"heading": "0", "start": 8077, "end": 8274}], [{"heading": "0", "start": 8276, "end": 8495}], [{"heading": "0", "start": 8497, "end": 8838}], [{"heading": "0", "start": 8840, "end": 9210}], [{"heading": "0", "start": 9212, "end": 9289}], [{"heading": "0", "start": 9291, "end": 10148}], [{"heading": "0", "start": 10150, "end": 10334}], [{"heading": "1", "start": 10336, "end": 10344}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}