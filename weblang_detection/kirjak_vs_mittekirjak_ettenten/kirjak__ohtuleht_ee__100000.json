{"text": "Pikaajalisest nimisponsorist ilma jääva Tartu Pere Leiva võrkpalliklubi ukse taga järjekorda pole.\n\nEhkki tegemist on tänavuse Balti meistriga. Klubijuhi Alari Jõesaare sõnul on ettepanekuid eri firmadele tehtud, kuid esialgu midagi kindlat pole. Küll on kahjuks selge, et nüüd, kus järgmist hooaega tuleb alustada miinuseelarvega, ei ole eurosarja minekust juttugi. Tähtis on ellu jääda.\n\nKõik sporti armastavad firmajuhid, võtke veidi aega mõtisklemiseks. Siiani Pere Leiva nime kandev \"kaup\" pole paha: Baltikumi parimad võrkpallurid, noor ja üha arenev treener, viimasel mängul üle 1000 pealtvaataja... Senise peasponsori ees tuleb tänavustest jamadest hoolimata teha sügav kummardus. Klubi toetati 13 aastat – kellel Eesti palliklubidest on midagi vastu panna?", "meta": {"texttype": "periodicals", "url": "http://ohtuleht.ee/474118", "langdiff": "0.25", "length": "1k-10k", "id": "100000", "crawl_date": "2013-01-13", "web_domain": "ohtuleht.ee", "canonical_language": "yes"}, "layers": [{"spans": [[{"heading": "0", "start": 0, "end": 98}], [{"heading": "0", "start": 100, "end": 388}], [{"heading": "0", "start": 390, "end": 765}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}