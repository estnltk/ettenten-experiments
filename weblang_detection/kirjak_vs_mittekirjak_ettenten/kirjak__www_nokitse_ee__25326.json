{"text": "Sageli pöördutakse kinnisvarabüroo poole küsimusega, kas maakleritel on mitteavalikke pakkumisi. Aus vastus on jah. Tõepoolest, on müüjaid, kes ühel või teisel põhjusel ei soovi reklaami oma objektile.\n\nTundub, et täna on selliste kinnisvaraobjektide osakaal suurem kui kunagi varem. Mis selle siis tingib? Tänasel majanduslikus mõttes keerukamal ajal on müüjaid, kes ei taha sõpradele-tuttavatele näidata, et nad on sunnitud oma kodu müüma. Seetõttu üritatakse algul müüa ilma suurema reklaamita, kasutades vaid maakleri oskusi ja ostukliendibaasi. Ka eksklusiivsemate ja kallimate objektide puhul on sage just n-ö letialune müük, sest väga kalli ja unikaalse korteri või maja müük on efektiivsem maakleri oskusteavet kasutades ning avalikku reklaami vältides püütakse välistada ka mittetõsiseid huvilisi ja niisama uudishimutsejaid.\n\nUute arendusprojektide müügil katsetatakse mõnikord eelmüüki ehk siis juba enne reklaami algust pakutakse mingi kokku lepitud perioodi vältel kortereid maakleri andmebaasis olevatele ostuhuvilistele. Seega on ostusooviga inimestel mõistlik uurida ka kinnisvarabüroodest mitteavalike pakkumiste kohta ning paluda end lülitada kliendiandmebaasi, et saada osa ka sellistest kinnisvarapakkumistest, mida internetiportaalidest ei leia. Võib-olla on see korter, millest olete kaua unistanud, vaid lühikese telefonikõne kaugusel?", "meta": {"texttype": "unknown", "url": "http://www.nokitse.ee/ost-müük/mitteavalikest-kinnisvara-müügipakkumistest", "langdiff": "0.34", "length": "1k-10k", "id": "25326", "crawl_date": "2013-01-10", "web_domain": "www.nokitse.ee", "canonical_language": "yes"}, "layers": [{"spans": [[{"heading": "0", "start": 0, "end": 201}], [{"heading": "0", "start": 203, "end": 834}], [{"heading": "0", "start": 836, "end": 1358}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}