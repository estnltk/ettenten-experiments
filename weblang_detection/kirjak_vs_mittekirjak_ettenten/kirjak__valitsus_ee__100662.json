{"text": "Tere! Valitsus suurendas selle aasta sisserände piirarvu 336 isiku võrra, kuna seni kehtinud piirarv täitus juba augusti lõpus. Piirarvu suurendamisest räägib meile lähemalt siseminister Ken-Marti Vaher.\n\nValitsus otsustas haridus- ja teadusministri ettepanekul muuta haridus- ja teadusministeeriumi põhimäärust, millega muudetakse ministeeriumi struktuur paindlikumaks ja efektiivsemaks. Luuakse planeerimise asekantsleri ametikoht, kaob ministeeriumis üks juhtimistasand, talitused kaovad ära. Juhtimine muutub efektiivsemaks, ametnike arv ei suurene.\n\nValitsus tegi Riigikogule ettepaneku muuta lennuseadust, mereohutuse seadust ja raudteeseadust, et suurendada transpordiohutust. Selleks koondatakse transpordiõnnetuste ohutusjuurdlusalane pädevus ühte organisatsiooni ja selleks organisatsiooniks saab ohutusjuurdluse keskus. See organisatsioon hakkab paiknema majandusministeeriumi haldusalas. Täiendavaid eelarvelisi vahendeid see ei nõua, sest et need eelarvelised vahendid on majandus- ja kommunikatsiooniministeeriumis juba praegu olemas.\n\nValitsus kiitis heaks Eesti Vabariigi ja Tšehhi Vabariigi salastatud teabe vahendamise ja vastastikuse kaitse kokkulepe. See on suhteliselt tavapärane, selliseid kokkuleppeid on meil väga-väga paljude riikidega sõlmitud. Minu poolt kõik.\n\nJuhataja\n\nKen-Marti Vaher\n\nSuur aitäh! Täna oli Vabariigi Valitsuses kaks olulist otsust, mida tahan teiega jagada.\n\nKõigepealt juba mainitud sisserände piirarvu suurendamine. Teatavasti on Vabariigi Valitsusel õigus seaduse alusel suurendada sisserände piirarvu Eestis. Sisserände piirarv oli seni 1008 isikut. On teatud osa, mille võrra on valitsusel õigus põhjendatud juhtudel seda piirarvu suurendada. Põhjendatud juhtum ja argumentatsioon on olemas lähtuvalt sellest, et sisserände piirarv on tõesti tänaseks täitunud. Põhjus on eelkõige selles, et võrreldes eelmise aastaga on kahekordistunud nende isikute arv, kes on taotlenud seadusekohast tähtajalist elamisluba Eestis registreeritud äriühingu juhtorgani liikmena. Teatud juhtudel võib kahtlustada, et seaduses antud võimalusi on ka mitte õigesti kasutatud, fiktiivselt elamisloa saamiseks. Tõenäoliselt on Eestis fiktiivselt moodustatud äriühinguid. Et tähtajalist elamisluba taotlevad heausksed ja tõesti Eestile lisaväärtust toovad isikud ei satuks ohtu - olgu need siis seotud investeeringutega või kõrgelt kvalifitseeritud oskustööjõu Eestisse tööle asumisega. Piirarvu suurendamine sai täna valitsuses ka heaks kiidetud. Selle piirarvu muutmisega probleem kindlasti ei kao, siseministeerium on algatanud välismaalaste seaduse muutmise eelnõu ettevalmistamise koostöös teiste ministeeriumidega. See töö täna käib.\n\nLisaks valitsuse tänasele otsusele pean ma õigeks ka siseministri määruse kehtestamist, mis selle piirarvusiseselt paneb välismaalaste seaduses sätestatud aluseid arvestades paika teatud kvoodid ehk siis kui palju on võimalik seda piirarvu tõsta näiteks ettevõtluse alusel elamislubade taotlemise suhtes, kui palju töötamise suhtes, kui palju näiteks legaalset sissetulekut omades, mis on ka üks alus välismaalaste seaduses. Sellise sisemise kvoodi kehtestamine on lähiajal kavas.\n\nTeine oluline otsus oli täna kaitsepolitsei uurimispädevuse laiendamine korruptsioonikuritegude uurimisel. See tähendab lihtsalt öeldes seda, et senisest politsei alluvusest on toodud kaitsepolitsei alluvusse eelkõige nendes juriidilistes isikutes toimuvad võimalikud korruptsioonijuhtumid, ms on kas riigi osalusega või riigi poolt asutatud või avalik-õigusliku staatusega. Neid juriidilisi isikuid on päris hulk. Loomulikult peab olema täidetud ka teine tingimus ehk korruptsioonijuhtumid on ohuks riigi julgeolekule, mõlemad alused peavad olema täidetud. Kui me räägime, millised võivad olla näited kõige olulisematest juriidilistest isikutest, keda see otsus puudutab, siis on Eestis 21 avalik-õiguslikku juriidilist isikut. Nendest suuremamahulisi tehinguid teevad kindlasti Haigekassa, Töötukassa ja Tagatisfond, mitmed ülikoolid, Kultuurkapital, on ka Arengufond. Riigi äriühingutest rääkides Eesti Energia, Riigi Kinnisvara AS, Tallinna Sadam, Eesti Post, Eesti Raudtee jne, jne. Riigi äriühinguid on veelgi rohkem kui avalik-õiguslikke juriidilisi isikuid. Kaitsepolitseil on alates tänasest pädevus ja ka kohustus korruptsioonijuhtumeid kaardistada, avastada ja loomulikult ka uurida.\n\nLisaks läks Vabariigi Valitsuse tänase otsusega kaitsepolitsei pädevusse ka neli karistusseadustikus sätestatud kuriteokoosseisu, mida saaksime siduda ja millel on tihe puutumus altkäemaksu või pistise võtmisega, nagu näiteks usalduse kuritarvitamine, riikliku järelevalve ebaseaduslik teostamine, mõjuvõimuga kauplemine ja ka toimingupiirangu rikkumine suures ulatuses. Pidasime õigeks ka nende kuritegude suhtes kaitsepolitseile pädevuse andmist, eelkõige keskvalitsuse osas ja kuue suurema linna osas. On täpsustatud kuriteo aluseid, mille suhtes kaitsepolitseil on samuti pädevus uurimist teostada. Kokkuvõttes – tänasest sai politsei ja kaitsepolitsei vaheline pädevuse jaotus korruptsiooni uurimise suhtes veelgi selgemaks. Nii, nagu koalitsioonileppes IRLi ja Reformierakonna poolt on kokku lepitud, laiendame kaitsepolitsei pädevust korruptsioonijuhtumite, kõikide nende korruptsioonijuhtumite uurimisel, millel on oht Eesti julgeolekule. Meie selge arusaam on, et kaitsepolitseil on täna kõige suurem pädevus ja võimekus sääraseid korruptsioonijuhtumeid uurida ja seda tuleb maksimaalselt ära kasutada. Tänan!\n\nJuhataja\n\nKeit Pentus\n\nValitsus otsustas täna, et võtame oma õigusesse üle Euroopa Liidu direktiivi nõuded CO2 maapõues säilitamise kohta. Need nõuded käsitlevad süsinikdioksiidi kogumist, transportimist ja säilitamist, mille lõppeesmärk on suunata CO2 maapõue ja eemaldada see sel kombel pikaks ajaks atmosfäärist. Siinkohal on paslik teha üks täpsustus – Eesti tingimused ei ole sellised, mis lubaksid meil maapõues CO2 pikka aega säilitada, küll aga on meil võimalus pärast selle seadusemuudatuse vastuvõtmist hakata CO2 transportima sellistesse kohtadesse, kus selle maapõues säilitamine võimalik oleks. Kõige lähemal asuv võimalus selleks on meil Lääne-Lätis. Aga Euroopa Liidus on vastavad võimalused ka näiteks Taanis.\n\nTäiesti eraldi suund selles vallas, mis väärib kindlasti edasiarendamist, on Tallinna Tehnikaülikooli Mäeinstituudi poolt läbiviidavad katsetused ja uuringud. Nende kohaselt oleks Eesti soojuselektrijaamades tekkivat tuhka ja jäätmeid võimalik siduda süsihappegaasiga ja kasutada seejärel ka karjääride ja kaevanduste tehnoloogilise täitematerjalina. Nii et igal juhul on see üks nendest näidetest, kus sellise tehnoloogia edasiarendamine saab lähiajal ilmselt olema üks väga oluline suund.\n\nValitsuses oli täna ka kaks punkti, mis puudutasid meie kalavarusid. Esimene nendest on hea uudis kõigile nendele kalameestele, kes jälgivad kõiki ettenähtud reegleid. Muudatus teeb kindlasti elu kibedamaks nendel, kes röövpüügiga tegelevad või kes siis kalastades ühte- või teistmoodi seadust rikuvad. Nimelt on praeguseni kehtiv olnud 1995. aastast saadik, küll mõnede hilisemate muudatustega kalavaru kahjustamise määrus, mille täna valitsus oma istungil nüüdisajastas ja mille tulemusel suurendasime summasid, mis kalavaru kahjustamise korral ühe kala eest maksta tuleb.\n\nNäiteks ühe forelli puhul on see praeguse 20 euro asemel edaspidi 30 eurot, angerja puhul üle 10 euro asemel 30 eurot. Üldine põhimõte on loomulikult see, et mida rangemini kaitstud kala, seda suurem on ka kahju hüvitamise määr. Määruses sisaldub ka see, et vältimaks edaspidi olukordi, kus selgelt on seadust rikutud, aga kala ei ole enam ühes tükis ja seetõttu ei ole võimalik tüki hinda määrata, on sellisel juhul võimalik kahju hinnata ka kaalu järgi. Igal juhul on soovitus seaduses kehtestatud reegleid täita, siis ei tule kallimat määra ja kallimat kahju ka hüvitama hakata. Eelmise aasta kohta võib-olla mõned näited – meil oli ligi 1500 kalapüügi valdkonnaga seotud õigusrikkumist, mis on keskkonnarikkumistest arvuliselt üks kõige suuremaid. Angerjapüük Kuremaa järvel sai reguleeritud täpsemini sel viisil, et kehtestasime tasu Kuremaa järvel avaveemõrraga angerja püüdmise eest. Selle tasu suurus on 304 eurot 47 senti. Angerja püügi eest kogutud raha läheb Eesti vetesse angerjate taasasustamiseks. See sama raha jõuab kõik tuleviks kalameeste enda paremate püügivõimaluste kaudu nendeni tagasi.\n\nMa puudutaks natuke kabineti istungit. Kabineti istungil oli täna päevakorras muuhulgas üks punkt, mis puudutas Eesti taotlust Euroopa Komisjonile meie elektritootmise moderniseerimise osas alates aastast 2013. Kabineti selle otsuse kohaselt läheme Eesti riigi poolt Euroopa Komisjoni taotlusega suunata umbes 320 miljoni euro väärtuses lubatud heitgaasiühikuid tasuta ehk siis ilma, et elektritootjad selle eest maksma peaks, riigi arvelt otse elektritootjatele. Tingimus on see, et nad selle arvelt oma elektritootmist moderniseeriksid.\n\nKonkreetses investeeringute kavas, mille Euroopa Komisjonile esitame, on 13 investeeringuprojekti. Kõige suuremad nendest on Eesti Energia kahe uue katla investeeringud. Kui räägime eraldatavates ühikutest, siis kokku on selle investeeringute kava kaudu valitsusel soov saada Euroopa Komisjonilt heakskiitu 18,9 miljoni ühiku eraldamiseks. Eesti Energia osa sellest on 18 miljonit ühikut, ülejäänute osa on oluliselt väiksem, kuna ülejäänutel nii suuri investeeringuid elektritootmise moderniseerimiseks alates 2013. aastast kavas ei ole. Kava edasine saatus peaks siis täpsemalt selguma järgmise poole aasta jooksul. Komisjonil on võimalus kõiki neid projekte ükshaaval hinnata. Millisel kujul ta siis lõpuks heakskiidu saab, selles osas oleme poole aasta pärast targemad. Aga täna sai see põhimõtteline ettepanek valitsuskabineti heakskiidu ja sellisel kujul me investeerimiskava Euroopa Komisjonile esitame. Aitäh!\n\nJuhataja\n\nSiim-Valmar Kiisler\n\nAitäh! Esitasin täna valitsusele kaks aruannet. Kõigepealt ülevaate ruumilise planeerimise alase tegevuse kohta. Nimelt on meil planeerimisseaduses selline punkt, et pärast korralisi Riigikogu valimisi on regionaalminister kohustatud esitama aruande valimisperioodi jooksul toimunud muudatustest olukorras planeerimise valdkonnas. Oluline punkt selles ülevaates on kõigepealt see, et meil jõustusid mitmed muudatused 2009. aastal seoses planeerimisseadusega, mis on muutnud avalikkuse jaoks selle protsessi tunduvalt avatumaks, ülevaatlikumaks.\n\nMeil on nüüd seadusesse sisse kirjutatud kohustus, et kinnisvara naaberkrundi omanikke tuleb informeerida kirja teel sellest, kui algatatakse planeerimismenetlus mõnele krundile. On kohustus see ala tähistada infotahvliga ja kui näiteks asumi seltsid soovivad saada infot kõigi algatatud planeeringute kohta, siis on omavalitsused kohustatud ka neid hoidma pidevalt kursis just algatatud planeeringuga. See on oluline selleks, et inimesed teaksid juba varakult, kui kuskil midagi uut plaanitakse, et vältida neid olukordi, mida siin Eestis on päris palju ette tulnud, et inimesed saavad teada näiteks nende naaberkinnistule ehitatavast mingist hiigelsuurest hoonest alles siis, kui kopp on juba maasse pandud ja sisuliselt enam kaevata pole kuhugi ega kellelegi. Nüüd saavad inimesed selle info varem. Linnad ja vallad ja maavalitsused on kurtnud, et see on toonud tööd juurde, kirju tuleb saata rohkem, aga inimeste kindlustunne on kindlasti kasvanud. See on siin aruandes selgelt välja toodud.\n\nKui rääkida veel meie planeerimisalasest tegevusest laiemalt, siis olulisem on siin meie linnade ja valdade üldplaneeringute olemasolu. 2007. aastast on kõigile meie omavalitsustele kohustuslik, et oleks üldplaneering olemas, aga meil on siiamaani 19 omavalitsust, nende hulgas neli linna, kes ei ole üldplaneeringut siiamaani kehtestanud. On arusaadav, et kui inimesed ka plaanivad näiteks soetada kinnisvara või asuda elama mõne omavalitsuse territooriumile, siis nende jaoks on oluline, mis nende ümbruses edaspidi toimuma hakkab. Panen väga südamele mõelda selle peale, kuidas need planeeringud saaksid kõik vastu võetud omavalitsuste poolt. Riigikogu liikmete poolt on pakutud erinevaid sanktsioone välja, kuidas neid omavalitsusi ikkagi ka karistama asuda, kui nii pikalt seadust ei täideta. On pakutud välja, et detailplaneeringut ei saagi nii kaua vastu võtta, kuni üldplaneeringut ei ole kehtestatud. Aga see oleks minu arust liiga karm karistus just sellele inimesele, kes selle linna või valla territooriumil elab. Ega siis tema ei ole otseselt selles süüdi, et tema ei saa oma maja ehitama hakata või krundil midagi muuta. Küll aga olen nõus ettepanekuga, et need omavalitsused, kes jätkuvalt üldplaneeringut vastu ei võta, ei saaks edaspidi regionaaltoetusi nii lihtsalt. Et see omavalitsus ei saa siis toetust, kui ta ei ole oma tegevust seadusega kooskõlla viinud. Üks probleem on see ka, et 226 omavalitsusest 56-l on tööl valdkonna spetsialist, kes tegeleb puhtalt planeerimisalase tegevusega ja kellel on selle ala või sellele lähedane haridus, kas siis arhitektuurialane või maastikuarhitektuurialane või geograafiaalane. See haridusküsimus on ka üks suur probleem. Õnneks saab nüüd lähiajal teoks erinevate ülikoolide koostöös, eriti Tartu Ülikooli eestvedamisel planeerimisalase magistriõppe alustamine. See on minu arust suur probleem olnud, et Eestis sedalaadi haridust pole siiamaani magistri tasemel antud. Spetsialistide puudus annab ennast tunda, kui räägime tõesti inimeste kindlustundest, see on oluline valdkond.\n\nÜks väga huvitav valdkond on merealade planeerimine. Siin on ka teistel riikidel samad probleemid, ega siin väga palju pole saavutatud. Näiteks kohtumisel Baltimaade ministritega leppisime kokku, et teeme ühise töörühma lätlaste ja leedulastega, et koos arutada ühiste merealade planeerimist. On selge, et siin on väga palju erinevaid küsimusi, keskkonnaalaseid, riigikaitsealaseid piiranguid ja siin on selgust rohkem vaja.\n\nTeine aruanne, mille ma esitasin valitsusele, on kodanikualgatuse toetamise arengukava aastateks 2007–2010. See oli tegevusaruanne. Kui meie kodanikuühiskonna edenemisest rääkida, siis teiste riikide võrdluses tuuakse meid siin väga positiivselt välja. Eestlastele meeldivad indeksid, on olemas nn USAID indeks, kus hinnatakse kodanikuühenduste olukorda. Kõige kõvem hinne on sel skaalal 1, kõige nõrgem 7. Eesti hinne on 2,0. Võrdluseks, Tšehhil on näiteks 2,7 või Sloveenial 3,8. Üldine tulemus on seal see, et Eesti on ees teistest Ida-Euroopa riikidest, suhteliselt samal tasemel Kesk-Euroopaga. Nendes hinnangutes jääme maha Põhja-Euroopa riikidest.\n\nPositiivne on selle perioodi jooksul kindlasti kodanikuühiskonna sihtkapitali käivitamine, mis on andnud meie kodanikuühendustele võimaluse saada toetust, et nad saaksid oma tegevust arendada. Siin on head näited, näiteks patsientide esindusühing ja võib ka teisi välja tuua.\n\nÜks aspekt on kindlasti kaasamine – kui palju meie riigi omavalitsusasutused kaasavad oma otsuste tegemisel ja eelnõude väljatöötamisel meie kodanikuühendusi. Võin võrdlusena öelda, et kui varem oli pigem probleem see, kaevati selle üle, et ei kaasatud, võetakse otsused vastu ja ei räägita, siis täna, kui etteheiteid on, siis sellelt, et kaasamine on formaalne, mis tähendab, et üks samm on kindlasti edasi astutud. Kaasatakse küll, aga öeldakse, et ei kaasatud piisavalt sisuliselt. Kindlasti on ka siin selgelt arenguid olnud. Üldse on see teema ühiskonnas tähtsuselt mõne aastaga ikkagi, nagu te ise näete, väga tugevalt tõusnud.\n\nKui inimeste tegevust vaadata: mittetulundusühingute arv on kasvanud väga tugevalt proportsionaalselt. Annetajate arv on kasvanud, annetuste arv on kasvanud. Paraku on vähenenud annetuste keskmine suurus. Arusaadav, ajad on olnud raskemad ja inimesed on olnud kokkuhoidlikumad, aga annetavad üksiktegevusena kindlasti kokkuvõttes rohkem. Ja mis on selgelt kasvuteel, on vabatahtlik tegevus. Kõik küsitlused näitavad, et järjest rohkem on inimesed valmis vabatahtlikku tegevusse oma aega ja ressurssi panustama. See on kõik. Aitäh!\n\nKüsiks selle teise kabinetis arutlusel olnud teema kohta, VEB Fondi hüvitamise kohta, mis variandid seal arutlusel olid teil?\n\nAndrus Ansip\n\nJah, me kuulasime informatsiooni selles küsimuses ära. Teatavasti need kunagised ja ka praegused siis Vnešekonombanki kreeditorid on esitanud hagisid Eesti Vabariigi vastu, Eesti Panga vastu, Ühispanga vastu ja kõikides kohtuinstantsides on nad alati kaotanud. Halduskohus kohustas Eesti riiki langetama selles küsimuses otsuse. Ja see ei tähenda seda, et halduskohus oleks kohustanud Eesti riiki maksma. Eesti riik ei ole kunagi olnud Vnešekonombanki kreeditoride ees võlgu ja Eesti riik on üritanud aidata neid, kelle raha Venemaal külmutati. Aga tuleb tunnistada, et see abi pole olnud tulemuslik.\n\nJärgnevad käigud peaksid olema meie meelest sellised, et kõik kreeditorid, kelle nõuded on koondatud VEB Fondi, võiksid veel kord kaaluda, kas nad ei taha mitte iseseisvalt, ilma selle fondita oma nõudeid rahuldada. Siiani on põhikirja järgi kõigil kreeditoridel õigus võtta oma nõudeid VEB Fondist välja ja minna neid omal käel rahuldama.\n\nKas see üritus on olnud tulemuslik või mitte, seda mina ei tea. Aga ma tean seda, et neid omal käel nõuete rahuldajaid on olnud. Kui kõik need, kes on tahtnud seda võimalust kasutada, omal käel asju ajada, on oma nõuded välja võtnud VEB Fondist, siis tuleb see fond likvideerida. Ja tema käes olev vara ehk siis nõuded enampakkumisel maha müüa ja enampakkumisel saadud raha jaotada nende vahel, kellel on nõudeid VEB Fondi vastu. See on põhimõtteline lähenemine, mille valitsuskabinet täna heaks kiitis.\n\nJuhataja\n\nAitäh! Ja Andres.\n\nAndres Einman, BNS\n\nTäna oli kabinetis ka siseministri ülevaade Eesti ettevalmistustest IT agentuuri peakorteri Eestisse toomisel. Kui avalik see ülevaade on, saab sellest ka midagi rääkida?\n\nKen-Marti Vaher\n\nSaab ikka rääkida. Praegu on ettevalmistamisel asukohamaa lepingu teema. 13.-14. september olid Euroopa Komisjoni esindajad ka Eestis, kohtusid siseministeeriumi ja välisministeeriumi esindajatega. Vaadati üle ajutine asukoht IT agentuurile ja loomulikult arutati ka alalist asukohta. Teatavasti Eestil on kohustus see asukoht IT agentuurile tagada. Selle võtsime me oma pakkumises, kui me IT Agentuuri kandidaatriigiks oma taotluse sisse andsime juba siin mõned aastad tagasi. Moodustasime täna ka töörühma erinevate ministeeriumi ametkondade vahel, mis valmistab ette meie seisukohad asukohamaa lepingu suhtes ja arutab läbi ka erinevad muud küsimused.\n\nPaari sõnaga lihtsalt sellest, millest me selle IT Agentuuri puhul tegelikult räägime? Tegemist on suuremahuliste IT-süsteemide opereerimise, juhtimise ja haldamisega ehk siis täna on tegemist seal varjupaiga taotlejate sõrmejäljesüsteemiga näiteks ja viisa taotlejate süsteemiga, mis on väga-väga mahukas. Teatavasti mitteametlikul kohtumisel Poolas Euroopa Komisjon tutvustas ka nn uute tehnoloogiate kasutuselevõttu edaspidi, mis eelkõige puudutab Euroopa Liidu välispiiri tugevdamist. See tähendab seda, et tahetakse sisse viia näiteks väljujate ja sisenejate, Euroopa Liitu väljujate ja sisenejate ühtset andmebaasi, mille opereerimine saaks samuti olema IT Agentuuri pädevuses ja vastutuses. Ja veel mitmed muud ettepanekud, mille kogumaht on 1,3 miljardit eurot. See oli see, mida meile tutvustati siin paar kuud tagasi Poolas ja Euroopa Komisjon tuleb oma täpsustatud eelarve ja ettepanekutega järgmise aasta alguses välja. Seega IT agentuuril saab olema üsna suur ja tõsine vastutus kõikide, nii uute tehnoloogiate kui ka tänaste IT süsteemide opereerimise üle.\n\nTänase hetke seisuga on Euroopa Komisjon andnud teada, et IT agentuur peaks käivituma Eestis juulis 2012. See tähtaeg võib ka muutuda, sest mõned muud asjad on veninud. Tänane kuupäev on aga sisuliselt selle järgmise aasta keskpaigaga välja käidud ja juttu on kuskil ligi 50 inimesest, kes siis tööle asub. Selle aasta lõpul kuulutatakse välja konkurss ka peadirektori valimiseks. Täpsemalt öeldes toimub see novembris. Loomulikult ka muu personali valiku osas ka 2011. aasta sees. Selle jutu kokkuvõte on see, et käivitumine on intensiivselt alanud. Teatavasti viimased juriidilised nüansid kõrvaldati alles üsna hiljuti IT agentuuri asukoha suhtes Euroopa Liidu institutsiooni tasemel, aga see septembri keskel toimunud külaskäik andis meile üsna selge veendumuse, et ka Euroopa Komisjon tahab siin edasi liikuda võimalikult kiiresti. Tänan!\n\nJuhataja\n\nLauri Linnamäe, ERR\n\nPeaministrile üks pikk ja üks lühike küsimus. Põllumehed väga nördinud uue eelarveperioodi põllumajandustoetuste kohta.\n\nAndrus Ansip\n\nKas on uus eelarveperiood kusagil juba kuidagi fikseeritud, et olla nördinud?\n\nLauri Linnamäe, ERR\n\nPraegustel andmetel siiski ülekohus jätkub, et kolm korda väiksemad Euroopa keskmisest need põllumajandustoetused.\n\nAndrus Ansip\n\nKäivad läbirääkimised ja need läbirääkimised kindlasti ei ole selles staadiumis, et kellelgi tuleks täna juba oma nördimust välja ütelda. Läbirääkimised on väga algstaadiumis ja nagu ikka niisugustel puhkudel, neto maksjad ütlevad, et peaks vähendama siis seda finantsperspektiivi mahtu näiteks 10 protsendi võrra ja neto saajad ütlevad, et mõistlik oleks suurendada finantsperspektiivi mahtu. Aga nagu me mäletame, möödunud finantsperspektiivi läbirääkimistest, siis lõppstaadiumis need läbirääkimised keskendusid sellele, et kas on õige maksta ühisesse eelarvesse 1,03% rahvuslikust kogutulust või 1,06%. Ehk siis neto maksjad olid nõus maksma 1,03% ja saajad tahtsid saada 1,06%. Ülemkogus lepiti kokku 1.045%, aga Euroopa Parlament pani veel 0,05% otsa, nii et lõpuks lepiti kokku siis, et eelarve maht on 1,05% rahvuslikust kogutulust.\n\nMa lihtsalt kirjeldan, kus kohal me oma läbirääkimistega praegu oleme. Ma arvan, et jah, nördinud me peaksime praeguse olukorraga olema. Me ei ole rahul sellega, et meie põllumehed saavad toetusi märksa vähem kui Lääne-Euroopa põllumehed. Meie huvides on eelkõige võrdne kohtlemine, olgu need toetused siis suuremad või väiksemad, see polegi nii oluline. Oluline on, et kõiki turul tegutsejaid koheldakse toetuste mõttes võrdselt ja praegu me seda võrdsust ei näe. Milliseks tulevikus olukord kujuneb, praegu minu meelest on veel väga vara hinnanguid anda.\n\nMa ei tea, millele te praegu tuginete, mõnele ajalehele, mingisugustele vihjetele kusagilt..\n\nLauri Linnamäe, ERR\n\nBalti riikide põllumehed saatsid Jose Manuel Barrozole lausa kirja, et ..\n\nAndrus Ansip\n\nTubli. Kirjutada tuleb ikka selles staadiumis, kus ühed nõuavad 10% eelarve vähendamist ja teised 10% eelarve suurendamist. Ikka tuleb kirjutada. Ja mul endalgi mõte kirjutada, aga mitte küll konkreetselt sel teemal.\n\nLauri Linnamäe, ERR\n\nKas teie sõnum põllumeestele on see, et võitlus jätkub ja need toetused ei jää selliseks, nagu praegu siis põllumeestele paistab?\n\nAndrus Ansip\n\nTäpselt. Sõnum on selline, et võitlus jätkub ja me oleme huvitatud ebavõrdsuse kaotamisest Euroopa Liidus ja praegune põllumajandustoetuste jaotamine on meie hinnangul selgelt ebavõrdne, ebaõiglane.\n\nLauri Linnamäe, ERR\n\nLühike küsimus puudutab ka VEB Fondi. Rääkisite päris pikalt-laialt, aga kui see nüüd ..\n\nAndrus Ansip\n\nEi rääkinud ju pikalt-laialt. Minu puhul oli see ikka väga lühike vastus.\n\nLauri Linnamäe, ERR\n\nKui see jah-ei küsimusele taandada, kas teie sõnum VEB Fondi osaku omanikele on see, et riigi käest te raha ei saa?\n\nAndrus Ansip\n\nJah, minu sõnum on selline, et Eesti riik ei ole Vnešekonombanki kreeditoridele midagi võlgu. Eesti riik ei ole nende käest raha ära võtnud. Nende raha külmutati Venemaal Vnešekonombangi poolt ja Eesti riik pole nendelt midagi ära võtnud. Ja kui ka omal ajal VEB Fond loodi, siis oli väga selge sõnum: kõik, mis nõuete rahuldamise eest saadakse Vnešekonombankist, jagatakse Vnešökonombanki kreeditoride vahel, kui ei saada, jäävad nõuded ka kõik rahuldamata.\n\nMinu meelest on see ka kõigele lisaks õiglasem lahendus. Me ju teame, et VEB Fondi süüdistamine on kerge tulema, aga süüdistamiseks väga palju alust ei ole, sest kui teine pool põhimõtteliselt ei suhtlegi VEB Fondiga ja suhtlemise eeltingimuseks oleks see, et Eesti Vabariik võtaks enda kanda mingi osa Nõukogude Liidu välisvõlast, siis selge see, et Eesti riik sellist eeltingimust kindlasti täitma ei hakka. Seega võib-olla et ongi nii, et kõik Vnešekonombanki kreeditorid eraldiseisvana võivadki olla edukamad kui VEB Fond. Aga kas nad VEB Fondi likvideerimisel mingis osas oma nõude rahuldatud saavad või mitte, seda on mul vara öelda, see selgub likvideerimismenetluse lõpetamise järel.\n\nJuhataja", "meta": {"texttype": "government", "url": "http://valitsus.ee/et/uudised/videod/watch/2962/2952,2942,2932,2922,2912,2902,2962,2882,2872", "langdiff": "0.12", "length": "10k-100k", "id": "100662", "crawl_date": "2013-01-13", "web_domain": "valitsus.ee", "canonical_language": "yes"}, "layers": [{"spans": [[{"heading": "0", "start": 0, "end": 203}], [{"heading": "0", "start": 205, "end": 553}], [{"heading": "0", "start": 555, "end": 1048}], [{"heading": "0", "start": 1050, "end": 1287}], [{"heading": "0", "start": 1289, "end": 1297}], [{"heading": "0", "start": 1299, "end": 1314}], [{"heading": "0", "start": 1316, "end": 1404}], [{"heading": "0", "start": 1406, "end": 2667}], [{"heading": "0", "start": 2669, "end": 3149}], [{"heading": "0", "start": 3151, "end": 4345}], [{"heading": "0", "start": 4347, "end": 5465}], [{"heading": "0", "start": 5467, "end": 5475}], [{"heading": "0", "start": 5477, "end": 5488}], [{"heading": "0", "start": 5490, "end": 6192}], [{"heading": "0", "start": 6194, "end": 6684}], [{"heading": "0", "start": 6686, "end": 7260}], [{"heading": "0", "start": 7262, "end": 8370}], [{"heading": "0", "start": 8372, "end": 8910}], [{"heading": "0", "start": 8912, "end": 9829}], [{"heading": "0", "start": 9831, "end": 9839}], [{"heading": "0", "start": 9841, "end": 9860}], [{"heading": "0", "start": 9862, "end": 10406}], [{"heading": "0", "start": 10408, "end": 11403}], [{"heading": "0", "start": 11405, "end": 13447}], [{"heading": "0", "start": 13449, "end": 13873}], [{"heading": "0", "start": 13875, "end": 14529}], [{"heading": "0", "start": 14531, "end": 14806}], [{"heading": "0", "start": 14808, "end": 15442}], [{"heading": "0", "start": 15444, "end": 15974}], [{"heading": "0", "start": 15976, "end": 16101}], [{"heading": "0", "start": 16103, "end": 16115}], [{"heading": "0", "start": 16117, "end": 16717}], [{"heading": "0", "start": 16719, "end": 17058}], [{"heading": "0", "start": 17060, "end": 17563}], [{"heading": "0", "start": 17565, "end": 17573}], [{"heading": "0", "start": 17575, "end": 17592}], [{"heading": "0", "start": 17594, "end": 17612}], [{"heading": "0", "start": 17614, "end": 17784}], [{"heading": "0", "start": 17786, "end": 17801}], [{"heading": "0", "start": 17803, "end": 18457}], [{"heading": "0", "start": 18459, "end": 19529}], [{"heading": "0", "start": 19531, "end": 20374}], [{"heading": "0", "start": 20376, "end": 20384}], [{"heading": "0", "start": 20386, "end": 20405}], [{"heading": "0", "start": 20407, "end": 20526}], [{"heading": "0", "start": 20528, "end": 20540}], [{"heading": "0", "start": 20542, "end": 20619}], [{"heading": "0", "start": 20621, "end": 20640}], [{"heading": "0", "start": 20642, "end": 20756}], [{"heading": "0", "start": 20758, "end": 20770}], [{"heading": "0", "start": 20772, "end": 21612}], [{"heading": "0", "start": 21614, "end": 22170}], [{"heading": "0", "start": 22172, "end": 22264}], [{"heading": "0", "start": 22266, "end": 22285}], [{"heading": "0", "start": 22287, "end": 22360}], [{"heading": "0", "start": 22362, "end": 22374}], [{"heading": "0", "start": 22376, "end": 22592}], [{"heading": "0", "start": 22594, "end": 22613}], [{"heading": "0", "start": 22615, "end": 22744}], [{"heading": "0", "start": 22746, "end": 22758}], [{"heading": "0", "start": 22760, "end": 22958}], [{"heading": "0", "start": 22960, "end": 22979}], [{"heading": "0", "start": 22981, "end": 23069}], [{"heading": "0", "start": 23071, "end": 23083}], [{"heading": "0", "start": 23085, "end": 23158}], [{"heading": "0", "start": 23160, "end": 23179}], [{"heading": "0", "start": 23181, "end": 23296}], [{"heading": "0", "start": 23298, "end": 23310}], [{"heading": "0", "start": 23312, "end": 23770}], [{"heading": "0", "start": 23772, "end": 24463}], [{"heading": "0", "start": 24465, "end": 24473}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}