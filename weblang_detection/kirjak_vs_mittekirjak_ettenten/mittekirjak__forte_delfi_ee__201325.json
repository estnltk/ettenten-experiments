{"text": "Maailma kiireim limusiin madallendab 350 km/h!\n\nBrabus SV12 R Biturbo 800 tippkiirus on 350 km/h. See on elektrooniliselt piiratud märgil 350 km/h, mis tähendab et sisuliselt on võimalik S-klassi Mersuga Bugatti Veyronitega võidu sõita. Neljakesi luksuses, Apple'i elektrooniline multimeedia-varustus iBusiness seltsiks.\n\nV12 mootori maht on kasvatatud 5,5 liitrilt 6,3 peale ning agregaat arendab 800 hj ja 1450 Nm (!) väänet, mille teele juhtimisega peavad hakkama saama 21-tollised rattad. Aga need ei saa sellega hakkama, mistõttu piirati väänetki elektrooniliselt - 1100 Nm piirile.\n\nPeadpööritavatel kiirustel nagu 350 km/h seda kahtlemata on, tuleb arvestada ka täiesti teistsuguse vedrustuse, pidurite, jahutuse ning aerodünaamikaga, mida Brabus erinevate ümberehituste käigus ka tegi. Kiiruse kasvades langeb kere kuni 15 mm madalamale. Kõigele sellele uskumatule sisule ja tehnikale vaatamata näeb S-klass ikkagi lihtsa S-klassina välja, mille saladustele visuaalsel vaatlusel absoluutne enamik kaasliiklejaid jälile ei jõuagi.", "meta": {"texttype": "periodicals", "url": "http://forte.delfi.ee/news/auto/maailma-kiireim-limusiin-madallendab-350-kmh.d?id=34239311", "langdiff": "0.36", "length": "1k-10k", "id": "201325", "crawl_date": "2013-01-11", "web_domain": "forte.delfi.ee", "canonical_language": "no"}, "layers": [{"spans": [[{"heading": "1", "start": 0, "end": 46}], [{"heading": "0", "start": 48, "end": 320}], [{"heading": "0", "start": 322, "end": 587}], [{"heading": "0", "start": 589, "end": 1037}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}