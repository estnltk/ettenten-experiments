{"text": "Reformierakonna välispoliitika töörühm esitas välisminister Urmas Paeti europarlamendi valimiste kandidaadiks. Paeti esitamisega ühinesid töörühma ettepanekul mitmed Reformierakonna juhtpoliitikud.\n\nReformierakonna välispoliitika töörühma nimel kõneldes ütles Riigikogu aseesimees Kristiina Ojuland, et Urmas Paet otsustati europarlamendi valimiste kandidaadiks esitada tema laialdaste teadmiste ja kogemuste tõttu Euroopa suunalises poliitikas.\n\n\"Toetame Urmas Paeti kandideerimist, kuna usume, et välisministri osalemine tõstab nende valimiste olulisust, mis omakorda loodetavasti suurendab ka valimisaktiivsust,\" ütles Ojuland. \"Oleme veendunud, et Urmase kui Eesti välispoliitilistes arengutes võtmerolli omava poliitiku osalemine aitab muuta eesootavaid Euroopa Parlamendi valimisi märksa sisukamaks,\" lausus Ojuland töörühma nimel.\n\nReformierakonna 12 kandidaati 2009. aasta europarlamendi valimisteks selguvad 9. -20. märtsini toimuvatel sisevalimistel. Sisevalimistel ülesseadmiseks peab kandidaadil olema vähemalt 20 erakonnaliikme toetus. Lõpliku valimisnimekirja kinnitab 29. märtsil toimuv erakonna Üldkogu. Reformierakond on seadnud eesmärgiks 7. juunil toimuvad Euroopa Parlamendi valimised võita.", "meta": {"texttype": "periodicals", "url": "http://www.vnl.ee/artikkel.php?id=7194", "langdiff": "0.39", "length": "1k-10k", "id": "65570", "crawl_date": "2013-01-11", "web_domain": "www.vnl.ee", "canonical_language": "yes"}, "layers": [{"spans": [[{"heading": "0", "start": 0, "end": 197}], [{"heading": "0", "start": 199, "end": 445}], [{"heading": "0", "start": 447, "end": 837}], [{"heading": "0", "start": 839, "end": 1211}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}