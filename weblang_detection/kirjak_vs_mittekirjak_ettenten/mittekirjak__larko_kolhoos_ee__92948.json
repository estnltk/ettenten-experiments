{"text": "ÕIGUSKANTSLER VAIDLUSTAB OMAVALITSUSE PARTEISTAMISE\n\nRiigikogu lükas tagasi õiguskantsleri ettepaneku viia kohalike omavalitsuste valimise seadus põhiseadusega kooskõlla. Õiguskantsler Allar Jõks teatas koheselt, et kavatseb Riigikogu otsuse Riigikohtus vaidlustada. Seega saab asi lõpuks ometi põhjaliku juriidilise hinnangu. Praegusel kujul seadus tekitab nii poliitilisel kui juriidilisel tasemel rohkem probleeme juurde kui neid lahendab.\n\nPoolteist kuud tagasi oli kohaliku omavalitsuse valimisseaduse parandus president Arnold Rüütli töölaual, kusjuures president pärast pikka kaalumist kuulutas seaduse välja. Tookord pani Larko seoses seadusega terve rea põhiseaduse seisukohalt kahtlasi asjaolusid kirja (vt. KOHALIK VÕIM, PARTEID JA PÕHISEADUS ). Õiguskantsleri argumentatsioonis oli põhiliselt korratud just neid samu märkusi, mida Larko tollal avaldas. Riigikogu neid paraku poliitistel kaalutustel ei arvestanud.\n\nÕiguskantsleri avalduse menetlemine toimus Riigikogus erakordselt kähku. Põhjuseks on muidugi asjaolu, et valimisteni on ainult loetud kuud jäänud. Just sellepärast oligi kahetsusväärne, et seda vaidlusi tekitavat küsimust hakati üleüldse sellises kiires graafikus lahendama. Asjale oleks kindlasti eduks olnud, kui see seadus ühel või teisel kujul oleks jõustunud alles ülejärgmisteks valimisteks.\n\nMine tea kas kiirest menetlemise graafikust tingitult või ehk hoopis lugupidamatusest asja juriidiliste konksude keerulisuse vastu oli koalitsiooni argumentatsioon omavalitsuse parteistamise poolt leebelt öeldes hoolimatu. Põhiseaduskomisjoni esimees Indrek Meelak lubas endale rõhutada, et valimisliitude keelustamine ei tohiks põhiseadusega vastuolus olla, kuna põhiseadus valimisliitu kui sellist ei tunne. Selline avaldus oleks veel kusagil külakõrtsis ehk asjakohane olnud. Riigikogu põhiseaduskomisjoni esimehe suust ei oleks küll sellist ootanud.\n\nIndrek Meelak teab - vähemalt loodetavasti - seda väga hästi, et põhiseadus tunnistab kodanike võrdsed õigused. Just nende seisukohalt see seadus vaieldav ongi. Põhiseaduskomisjoni esimehe argumentatsioon võrdub seega, kui öeldaks et kirikut kui sellist põhiseadus ei arvesta. Miks siis mitte mõnda kirikut keelustada ja mõnda teist lubada? Vähe sellest, et põhiseaduses on usuvabadus kirjas.\n\nLoksa vallavolikogu liige Mihkel Tiks tegeleb pidevalt kohalike omavalitsuste erakonna moodustamisega ja saabki selle ülesandega väga suure tõenäolisusega parasjagu valimisteks hakkama. See tähendab sisuliselt seda, et sellised poliitilised probleemid, mida koalitsioon seaduse muudatusega lahendada tahtis, jäävad ikkagi lahendamata. Ettearvamatuid probleeme aga võib siis juurde tulla, kui härra Tiks ja tema tulevased parteikaaslased peaksid otsustama järgmise aasta märtsil Riigikogu valimistel kandideerida.\n\nJuriidilisi probleeme tekib kindlasti juurde juhul kui Eesti peaks Euroopa Liiduga ühinema. Eestis elavad EL'i liikmesriikide kodanikud peavad nimelt olema õigustatud võrdsetel alustel Eesti kodanikega kohaliku omavalitsuse valimistel kandideerima. Nemad aga erakondadesse kuuluda ei tohi. Seega ei saa alused võrdsed olla, mis kohe kindlasti tekitab pöördumisi Euroopa Liidu kohtu poole. Välistatud pole ka mõne Eesti kodaniku pöördumine Euroopa inimõiguskohtu poole samal põhjusel. Selliseid kohtuasju poleks Eestil küll vaja. Kui aga tahetakse Venemaa propagandaveskile vett juurde anda, siis palun väga.\n\nOlles opositsioonis süüdistas Keskerakond Mart Laari valitsust pidevalt teerullimetoodika kasutamises. Antud juhul on poliitiline teerull juriidilistest kaalutustest üle ajanud. Seetõttu on õiguskantsler Allar Jõksi otsus jõustunud seadus vaidlustada teretulnud, kuigi see kindlasti valimiste ettevalmistusi mingil määral segab.", "meta": {"texttype": "blog", "url": "http://larko.kolhoos.ee/discuss/msgReader$604?mode=day", "langdiff": "0.25", "length": "1k-10k", "id": "92948", "crawl_date": "2013-01-12", "web_domain": "larko.kolhoos.ee", "canonical_language": "no"}, "layers": [{"spans": [[{"heading": "1", "start": 0, "end": 51}], [{"heading": "0", "start": 53, "end": 442}], [{"heading": "0", "start": 444, "end": 925}], [{"heading": "0", "start": 927, "end": 1325}], [{"heading": "0", "start": 1327, "end": 1880}], [{"heading": "0", "start": 1882, "end": 2274}], [{"heading": "0", "start": 2276, "end": 2788}], [{"heading": "0", "start": 2790, "end": 3397}], [{"heading": "0", "start": 3399, "end": 3727}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}