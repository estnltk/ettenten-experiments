{"text": "Endine Tartu haridusosakonna finantseerimise peaspetsialist Irina Aab sai aastaid tulu ka linnalt sadu tuhandeid kroone teeninud Kersti Võlu Koolituskeskuse koolitajana: ta tegeles ka koolituste korraldamisega.\n\nAinuüksi Tartu linnavalitsuse haridusosakond maksis Kersti Võlu Koolituskeskusele 2009. aastast selle aasta alguseni 334 000 krooni. Kinnitamata andmetel võeti Aabi tänutäheks muu hulgas kaasa ka koolitusreisidele kaugetesse maadesse, kirjutas Tartu Postimees .\n\nPostimehe andmetel läks linnavalitsuse sisekontrolli juurdluse kohaselt kahtlasevõitu arvete alla aastate jooksul kaotsi kokku kuni 2,5 miljonit krooni. Osa sellest maksti välja otse linnavalitsuse haridusosakonna kontolt, koolidel oli aga oma eelarve.", "meta": {"texttype": "periodicals", "url": "http://uudised.err.ee/index.php?06229917", "langdiff": "0.24", "length": "0-1k", "id": "98236", "crawl_date": "2013-01-13", "web_domain": "uudised.err.ee", "canonical_language": "yes"}, "layers": [{"spans": [[{"heading": "0", "start": 0, "end": 210}], [{"heading": "0", "start": 212, "end": 473}], [{"heading": "0", "start": 475, "end": 727}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}