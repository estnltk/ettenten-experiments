{"text": "Taani vähiepidemioloogia instituudi avaldatud uurimuses väidetakse, et mobiiltelefonide ja ajuvähi vahel puudub seos. Instituut uuris 18 aasta jooksul kokku 350 000 mobiiltelefonikasutajat.\n\nTaani uurimuses leiti, et mobiiltelefoni kasutavate ja mitte kasutavate inimeste vahel pole märkimisväärset erinevust aju- ja kesknärvisüsteemi vähi esinemise sageduses, vahendab BBC News.\n\nUuritud 358 403 mobiiltelefoniomanikust 356-l tekkis glioom (teatud tüüpi ajuvähk) ja 846-l kesknärvisüsteemi vähk. Mõlemad numbrid vastavad vähi esinemise sagedusele mobiiltelefoni mitte kasutavate inimeste hulgas.\n\nIsegi nende hulgas, kellel oli mobiiltelefon olnud kõige pikemat aega – 13 aastat või rohkem – ei olnud vähirisk suurem kui teistel.\n\nSiiski ütlevad uurijad, et mobiiltelefonide kasutajaid tuleb jätkuvalt uurida, et teha selgeks, kas vähktõbi ei või hakata arenema pikema aja jooksul ning selleks, et näha, milline on mobiiltelefonide mõju lastele.\n\nLisaks sellele oli uurimusel teatud piiranguid, näiteks ei tohtinud uurida inimesi, kes kasutavad mobiiltelefoni töö tegemiseks ja on seetõttu selle kõige sagedasemad kasutajad.", "meta": {"texttype": "periodicals", "url": "http://www.tarbijakaitse.ee/modules.php?op=modload&name=News&file=article&sid=9958", "langdiff": "0.32", "length": "1k-10k", "id": "674014", "crawl_date": "2013-01-14", "web_domain": "www.tarbijakaitse.ee", "canonical_language": "yes"}, "layers": [{"spans": [[{"heading": "0", "start": 0, "end": 189}], [{"heading": "0", "start": 191, "end": 379}], [{"heading": "0", "start": 381, "end": 596}], [{"heading": "0", "start": 598, "end": 730}], [{"heading": "0", "start": 732, "end": 946}], [{"heading": "0", "start": 948, "end": 1125}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}