{"text": "Töötud otsivad abi kutsekoolist\n\nAlates 1. juulist võivad lisaks töötavatele täiskasvanutele osaleda kutsekoolide täienduskursustel ka töötud.\n\nJärvamaa kutsehariduskeskuse kooli­tus­juht Ruth Türk tõdeb, et töötud on võimalusest kinni haaranud, kuid rõõmusõnumit, et pärast õppimist saadi töökoht, kuuleb harva. Ruth Türk: „Huvi meie tasuta kursuste vastu on suur. Kõige populaarsemad erialad on väikeettevõtlus ja raamatupidamine, arvutiprogramm Autocad, pottsepatöö, keevitamine. Kahjuks ei jätku kõigile soovijaile õppekohti – ei saa ju kahte inimest ühe keevitusaparaadi taha panna.”\n\nKui palju on tulnud tasuta kursustele töötuid? „Umbes veerand õppida soovijatest on töötud. Nende eripära on, et nad soovivad teha pikki õppepäevi, sest nii kulub bussisõidule vähem raha. Olemegi siis neile vastu tulles pikki laupäevi ja pühapäevi teinud, aga probleem on selles, et osa inimesi käib nädalavahetustel tööl. Mõni tööandja on laupäeval õpetamise pärast meiega pahandanud, öeldes, et tema oma töötajat laupäeval töölt ära ei luba.”\n\nKas seda tuleb tihti ette? „Õnneks mitte, pigem võtab tööandja meiega ühendust ja uurib, mida üks või teine kursus täpsemalt sisaldab, millal see on, kui kaua kestab – tema saadaks mõne töötaja õppima. Näiteks laomajandust ja autotehnikat on saadetud niimoodi inimesi meie juurde õppima.”\n\nKuidas te kandidaate valite? „Kes ees, see mees!” – niisugune on olnud enamasti meie põhimõte. Kes ennast esimestena kirja panevad, need pääsevad kursusele. Aega anname piisavalt. Talvistele kursustele algas registreerimine augusti keskel. Kellel on huvi, see leiab meid üles. Paneme kuulutuse ka Järva Teatajasse ja kooli kodulehele. Vastasime telefonile ja e-kirjadele ka puhkuse ajal.”\n\nTe võtate õppijaid vastu pimesi? „Töötuid paraku jah! Meie ju ei tea, missugust tööd õppides inimene kindlasti tööd saab. Me ei jõua ka inimesi tundma õppida. Saame ligi 400 avaldust. Kui vestleksime iga kandidaadiga ainult veerand tundigi, teeks see kokku sada tundi. Pealegi ei tohi otsustada ainult selle järgi, kuidas inimesel jutt jookseb. Motivatsioonikirja võib olla kirjutanud keegi teine jne. Meie pole saanud selleks kõigeks piisavalt koolitust ja ka aega napib. Ja uisapäisa me kellegi saatuse-õppimisvõimaluse üle otsustada ei taha ega tohigi.”\n\nEestis on 75 000 töötut… „Riik peab selgeks tegema, kellele ja mida on vaja õpetada. Aga kui riik ise ka ei tea, keda tal on vaja, siis kompame meiegi pimeduses, õpetame lihtsalt seda, mida inimesed tahavad õppida. Kas sellega tööd ka leiab, pole teada. Riigil peaksid mingid prioriteedid olema, siis teaks tööd otsiv inimene, mida tasub õppida. Praegu kuuleb rõõmusõnumit, et inimene käis meie koolitusel ja sai kohe tööd, väga harva. Aga meil puudub ka põhjalikum tagasiside; kui kuskil mõnd tuttavat näeme, siis kuuleme, kuidas neil on läinud.”\n\nKas õppijatega on ka muresid? „Nad registreerivad ennast kursusele, aga ei ilmu ettenähtud ajal kohale. Kui saadame e-kirja, et sel kuupäeval ja kellaajal ootame koolitusele, siis kolmandik ei vasta. Kui neile helista­me, siis ütlevad, et, oi, ma pole postkasti mitu nädalat vaadanud. See teeb kurvaks, et meil on 20 keevitajat ukse taga, aga need mõned, kes nimekirja sisse said, ei ilmu kohale. Siis hakkame nende asemele uusi inimesi otsima.”\n\nKas töötud jätavad rohkem tulemata? „Seda pole märganud. Tegemist on üldise kohusetunde puudumisega. Samal ajal on osal inimestel lausa hasart tekkinud ja nad käivad mitmel kursusel.”\n\nKas töötuid suunab teile ka töötukassa? „Kes on ennast varakult kirja pannud, pääseb ise õpperühma. Kes ärkab liiga hilja, neil oleme soovitanud töötukassasse minna, sest töötukassa võib leida võimaluse neid koolituskaardiga meie juurde saata. Mõnda rühma saame paar koolituskaardiga inimest ikka normile lisaks võtta.”\n\nMida töötud kõige rohkem õppida soovivad? „Sama, mida teisedki, kuid väike­ette­võtlust, raamatupidamist ja puhastusteenindust mõnevõrra rohkem. Neid huvitab ka arvutiprogramm Autocad, millega tehakse tehnilisi jooniseid. Tänapäeval peab töötaja oskama Autocadiga tehtud joonist, plaani, projekti lugeda. Väga vähe on töötuid äri- ja müügivaldkonna kursustel. Põhiliselt tulevad nad juba tuttavat asja edasi õppima.”\n\nPooled Eesti noored on töötud... „Meil nad tooni ei anna. Päris noorukesi on vähe. Põhiosa kursustele tulijatest on pensionieelikud. Nemad annavad endale aru, et konkurentsis püsimiseks peab õppima. Kuna neil väikesi lapsi enam pole, on neil ka aega õppida.”\n\nKas te kutseeksamiks valmistate inimesi ette? „Autotehnikud, puhastusteenindajad, plaatijad, müürsepad, pottsepad, korstnapühkijad ja veel mõned erialad käivad meie kursustel otseselt kutseeksami pärast. Kui neil on viimasest õppimisest 10–15 aastat möödas, värskendavad nad meie kursustel oma teadmisi. Eksami saab ka meie juures Säreveres või Paides sooritada, tuleb lihtsalt sobival ajal kohale tulla.”\n\nKas teie koolitusega välismaal lööb läbi? „Meie kutsetunnistused vastavad rahvusvahelisele standardile ja näiteks puhastusteeninduse kursuse läbinud on välismaale hotellidesse ja laevadele tööle läinud. Mõned meie ettevõtluskursuse läbinud on aga siinsamas Türil või Paides oma ettevõtte avanud ja kenasti läbi löönud – minihotelli, kohviku ja muu taolisega. Kui koolil on külaliste majutamisega probleeme, siis meie kunagised kursuslased aitavad.”\n\nMida täiskasvanute õpetamine teie koolile annab? „Meie õpetajad täiendavad ennast agaramalt. On ju suur vahe, kas õpetada heade praktiliste kogemustega täiskasvanut või 16-aastast noort. Teiseks on meile tekkinud uusi partnereid. Näiteks kalakasvatusega on käidud tutvumas Eesti edukamates kasvandus­tes. Hobusekasvatust õpetavad tegelikud hobusekasvatajad, pottsepatööd päris pottsepp. Täiskasvanute õpetamine on meile ka hea reklaam: kui isa ütleb pojale, et meie juures õpetati hästi, siis tulevad poeg ja tema sõbrad kindlama tundega meile õppima.”", "meta": {"texttype": "informative", "url": "http://www.rajaleidja.ee/tootud-otsivad-abi-kutsekoolist/", "langdiff": "0.24", "length": "1k-10k", "id": "350561", "crawl_date": "2013-01-12", "web_domain": "www.rajaleidja.ee", "canonical_language": "yes"}, "layers": [{"spans": [[{"heading": "1", "start": 0, "end": 31}], [{"heading": "0", "start": 33, "end": 142}], [{"heading": "0", "start": 144, "end": 588}], [{"heading": "0", "start": 590, "end": 1034}], [{"heading": "0", "start": 1036, "end": 1324}], [{"heading": "0", "start": 1326, "end": 1714}], [{"heading": "0", "start": 1716, "end": 2272}], [{"heading": "0", "start": 2274, "end": 2821}], [{"heading": "0", "start": 2823, "end": 3268}], [{"heading": "0", "start": 3270, "end": 3453}], [{"heading": "0", "start": 3455, "end": 3774}], [{"heading": "0", "start": 3776, "end": 4192}], [{"heading": "0", "start": 4194, "end": 4452}], [{"heading": "0", "start": 4454, "end": 4859}], [{"heading": "0", "start": 4861, "end": 5309}], [{"heading": "0", "start": 5311, "end": 5863}]], "name": "original_paragraphs", "ambiguous": true, "parent": null, "attributes": ["heading"], "enveloping": null, "_base": "original_paragraphs"}]}